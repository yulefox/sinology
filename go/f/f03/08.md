

## 古文觀止

##### 古文觀止

* * *

卷三 ‧ 叔向賀貧　　`國語`

叔向見韓宣子，宣子憂貧，叔向賀之。

宣子曰：「吾有卿之名而無其實，無以從二三子，吾是以憂，子賀我，何故？」

對曰：「昔欒武子無一卒之田，其宮不備其宗器，宣其德行，順其憲則，使越于諸侯。諸侯親之，戎狄懷之，以正晉國。行刑不疚，以免於難。及桓子驕泰奢侈，貪慾無藝，略則行志，假貸居賄，宜及於難，而賴武之德，以沒其身。及懷子改桓之行，而修武之德，可以免於難，而離桓之罪，以亡於楚。夫郤昭子，其富半公室，其家半三軍，恃其富寵，以泰于國，其身尸於朝，其宗滅於絳。不然，夫八郤，五大夫三卿，其寵大矣；一朝而滅，莫之哀也，唯無德也。今吾子有欒武子之貧，吾以為能其德矣，是以賀。若不憂德之不建，而患貨之不足，將弔不暇，何賀之有？」

宣子拜稽首焉，曰：「起也將亡，賴子存之。非起也敢專承之，其自桓叔以下，嘉吾子之賜。」

* * *

