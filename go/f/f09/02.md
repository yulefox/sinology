

## 古文觀止

##### 古文觀止

* * *

卷九 ‧ 桐葉封弟辨　　`柳宗元`

古之傳者有言：「成王以桐葉與小弱弟，戲曰：『以封汝。』周公入賀。王曰：『戲也。』周公曰：『天子不可戲。』乃封小弱弟於唐。」

吾意不然。王之弟當封耶，周公宜以時言於王，不待其戲而賀以成之也；不當封耶，周公乃成其不中之戲，以地以人，與小弱弟者為之王，其得為聖乎？且周公以王之言，不可苟焉而已，必從而成之耶？設有不幸，王以桐葉戲婦寺，亦將舉而從之乎？凡王者之德，在行之何若。設未得其當，雖十易之不為病；要於其當，不可使易也，而況以其戲乎？若戲而必行之，是周公教王遂過也。吾意周公輔成王宜以道，從容優樂，要歸之大中而已，必不逢其失而為之辭。又不當束縛之，馳驟之，使若牛馬然，急則敗矣。且家人父子尚不能以此自克，況號為君臣者耶！是直小丈夫𡙇𡙇者之事，非周公所宜用，故不可信。

或曰：「封唐叔，史佚成之。」

* * *

