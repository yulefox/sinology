

## 古文觀止

##### 古文觀止

* * *

卷九 ‧ 書洛陽名園記後　　`李格非`

洛陽處天下之中，挾殽黽之阻，當秦隴之襟喉，而趙魏之走集，蓋四方必爭之地也。天下常無事則已，有事則洛陽必先受兵。予故嘗曰：「洛陽之盛衰，天下治亂之候也。」

方唐貞觀、開元之間，公卿貴戚開館列第於東都者，號千有餘邸。及其亂離，繼以五季之酷，其池塘竹樹，兵車蹂蹴，廢而為丘墟；高亭大榭，煙火焚燎，化而為灰燼，與唐共滅而俱亡者，無餘處矣。予故嘗曰：「園囿之興廢，洛陽盛衰之候也。」

且天下之治亂，候於洛陽之盛衰而知；洛陽之盛衰，候於園囿之興廢而得。則名園記之作，予豈徒然哉？

嗚呼！公卿大夫方進於朝，放乎一己之私以自為，而忘天下之治忽，欲退享此，得乎？唐之末路是矣！

* * *

