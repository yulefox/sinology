

## 古文觀止

##### 古文觀止

* * *

卷九 ‧ 袁州學記　　`李覯`

皇帝二十有三年，制詔州縣立學。惟時守令，有哲有愚。有屈力殫慮，祗順德意；有假官僭師，苟具文書。或連數城，亡誦弦聲。倡而不和，教尼不行。

三十有二年，范陽祖君無澤知袁州。始至，進諸生，知學宮闕狀。大懼人才放失，儒效闊疎，亡以稱上旨。通判潁川陳君侁聞而是之，議以克合。

相舊夫子廟陿隘不足改為，乃營治之東北隅。厥土燥剛，厥位面陽，厥材孔良，瓦甓黝堊丹漆，舉以法，故殿堂室房廡門，各得其度。百爾器備，並手偕作。工善吏勤，晨夜展力，越明年成，舍菜且有日。

盱江李覯諗於眾曰：「惟四代之學，考諸經可見已。秦以山西鏖六國，欲帝萬世，劉氏一呼，而關門不守，武夫健將，賣降恐後，何邪？詩書之道廢，人唯見利而不聞義焉耳。孝武乘豐富，世祖出戎行，皆孳孳學術。俗化之厚，延於靈、獻。草茅危言者，折首而不悔；功烈震主者，聞命而釋兵；群雄相視，不敢去臣位，尚數十年。教道之結人心如此。今代遭聖神，爾袁得聖君，俾爾由庠序，踐古人之迹。天下治，則禪禮樂以陶吾民；一有不幸，猶當伏大節，為臣死忠，為子死孝。使人有所法，且有所賴。是惟國家教學之意。若其弄筆墨以徼利達而已，豈徒二三子之羞，抑為國者之憂。」

* * *

