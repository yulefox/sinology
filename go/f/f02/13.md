

## 古文觀止

##### 古文觀止

* * *

卷二 ‧ 子產卻楚逆女以兵　　`左傳 ‧ 昭公元年`

元年春，楚公子圍聘于鄭，且娶於公孫段氏。伍舉為介。將入館。鄭人惡之，使行人子羽與之言，乃館於外。

既聘，將以眾逆。子產患之，使子羽辭曰：「以敝邑褊小，不足以容從者，請墠聽命。」

令尹命大宰伯州犂對曰：「君辱貺寡大夫圍，謂圍將使豐氏撫有而室。圍布几筵，告於莊、共之廟而來。若野賜之，是委君貺於草莽也，是寡大夫不得列於諸卿也。不寧唯是，又使圍蒙其先君，將不得為寡君老，其蔑以復矣。唯大夫圖之！」

子羽曰：「小國無罪，恃實其罪。將恃大國之安靖己，而無乃包藏禍心以圖之。小國失恃而懲諸侯，使莫不憾者，距違君命，而有所壅塞不行是懼。不然，敝邑，館人之屬也，其敢愛豐氏之祧。」

伍舉知其有備也，請垂櫜而入。許之。

* * *

