

## 古文觀止

##### 古文觀止

* * *

卷五 ‧ 五帝本紀贊　　`史記`

學者多稱五帝，尚矣。然尚書獨載堯以來，而百家言黃帝，其文不雅馴，荐紳先生難言之。孔子所傳，宰予問五帝德及帝繫姓，儒者或不傳。余嘗西至空桐，北過涿鹿，東漸於海，南浮江淮矣，至長老皆各往往稱黃帝、堯、舜之處，風教固殊焉。總之，不離古文者近是。

予觀春秋、國語，其發明五帝德、帝繫姓章矣。顧弟弗深考，其所表見皆不虛。書缺有間矣，其軼乃時時見於他說。非好學深思，心知其意，固難為淺見寡聞道也。余并論次，擇其言尤雅者，故著為本紀書首。

* * *

