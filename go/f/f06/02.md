

## 古文觀止

##### 古文觀止

* * *

卷六 ‧ 文帝議佐百姓詔　　`漢文帝`

間者數年比不登，又有水旱疾疫之災，朕甚憂之。愚而不明，未達其咎。

意者朕之政有所失而行有過與？乃天道有不順，地利或不得，人事多失和，鬼神廢不享與？何以致此？將百官之奉養或費，無用之事或多與？何其民食之寡乏也？

夫度田非益寡，而計民未加益，以口量地，其於古猶有餘，而食之甚不足者，其咎安在？無乃百姓之從事於末以害農者蕃，為酒醪以靡穀者多，六畜之食焉者眾與？

細大之義，吾未能得其中。其與丞相列侯吏二千石博士議之，有可以佐百姓者，率意遠思，無有所隱。

* * *

