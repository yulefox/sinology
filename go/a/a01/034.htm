<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-史記-卷三十四‧燕召公世家第四</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>史記</h5>　　 <span 
class="style9">卷三十四 ‧ 燕召公世家第四</span>
                                                    <hr />
                                                    <p>召公奭與周同姓，姓姬氏。<span class="style7">【集解】譙周曰：「周之支族，食邑於召，謂之召公。」【索隱】召者，畿內菜地。奭始食於召，故曰召公。或說者以為文王受命，取岐周故墟周、召地分爵二公，故詩有周召二南，言皆在岐山之陽，故言南也。後武王封之北燕，在今幽州薊縣故城是也。亦以元子就封。而次子留周室代為召公。至宣王時，召穆公虎其後也。</span>周武王之滅紂，封召公於北燕。<span class="style7">【集解】世本曰：「居北燕。」宋忠曰：「有南燕，故云北燕。」</span></p>
                                                    <p>其在成王時，召王為三公：自陝以西，召公主之；自陝以東，周公主之。<span class="style7">【集解】何休曰：「陝者，蓋今弘農陝縣是也。」</span>成王旣幼，周公攝政，當國踐祚，召公疑之，作君奭。<span class="style7">【集解】孔安國曰：「尊之曰君，陳古以告之，故以名篇。」</span>君奭不說周公。<span class="style7">【集解】馬融曰：「召公以周公旣攝政致太平，功配文、武，不宜復列在臣位，故不說，以為周公苟貪寵也。」</span>周公乃稱「湯時有伊尹，假于皇天；<span class="style7">【集解】孔安國曰：「伊摯佐湯，功至大天，謂致太平也。」鄭玄曰：「皇天，北極天帝也。」</span>在太戊時，則有若伊陟、臣扈，假于上帝，巫咸治王家；<span class="style7">【集解】孔安國曰：「伊陟、臣扈率伊尹之職，使其君不隕祖業，故至天之功不隕。巫咸治王家，言其不及二臣。」馬融曰：「道至于上帝，謂奉天時也。」鄭玄曰：「上帝，太微中其所統也。」</span>在祖乙時，則有若巫賢；<span class="style7">【集解】孔安國曰：「時賢臣有如此巫賢也。賢，咸子；巫，氏也。」</span>在武丁時，則有若甘般：<span class="style7">【集解】孔安國曰：「高宗即位，甘般佐之。後有傅說。」</span>率維茲有陳，保乂有殷」。<span class="style7">【集解】徐廣曰：「一無此九字。」駰案：王肅曰「循此數臣，有陳列之功，安治有殷也」。</span>於是召公乃說。</p>
                                                    <p>召公之治西方，甚得兆民和。召公廵行鄉邑，有棠樹，<span class="style7">【正義】今之棠梨樹也。括地志云：「召伯廟在洛州壽安縣西北五里。召伯聽訟甘棠之下，周人思之，不伐其樹，後人懷其德，因立廟，有棠在九曲城東阜上。」</span>決獄政事其下，自侯伯至庶人各得其所，無失職者。召公卒，而民人思召公之政，懷棠樹不敢伐，哥詠之，作甘棠之詩。</p>
                                                    <p>自召公已下九世至惠侯。<span class="style7">【索隱】並國史先失也。又自惠侯已下皆無名，亦不言屬，惟昭王父子有名，蓋在戰國時旁見他說耳。燕四十二代有二惠侯，二釐侯，二宣侯，三桓侯，二文侯，蓋國史微失本謚，故重耳。</span>燕惠侯當周厲王奔彘，共和之時。</p>
                                                    <p>惠侯卒，子釐侯立。<span class="style7">【正義】釐音僖。</span>是歲，周宣王初即位。釐侯二十一年，鄭桓公初封於鄭。三十六年，釐侯卒，子頃侯立。</p>
                                                    <p>頃侯二十年，周幽王淫亂，為犬戎所弒。秦始列為諸侯。</p>
                                                    <p>二十四年，頃侯卒，子哀侯立。哀侯二年卒，子鄭侯立。<span class="style7">【索隱】按：謚法無鄭，鄭或是名。</span>鄭侯三十六年卒，子繆侯立。</p>
                                                    <p>繆侯七年，而魯隱公元年也。十八年卒，子宣侯立。<span class="style7">【索隱】譙周曰：「系本謂燕自宣侯已上皆父子相傳無及，故系家桓侯已下並不言屬，以其難明故也。」按：今系本無燕代系，宋忠依太史公書以補其闕，尋徐廣作音尚引系本，蓋近代始散佚耳。</span>宣侯十三年卒，子桓侯立。<span class="style7">【集解】徐廣曰：「古史考曰世家自宣侯已下不說其屬，以其難明故也。」</span>桓侯七年卒，<span class="style7">【集解】世本曰：「桓侯徙臨易。」宋忠曰：「今河閒易縣是也。」</span>子莊公立。</p>
                                                    <p>莊公十二年，齊桓公始霸。十六年，與宋、衞共伐周惠王，惠王出奔溫，立惠王弟穨為周王。<span class="style7">【集解】譙周曰：「按春秋傳，燕與子穨逐周惠王者，乃南燕姞姓也。世家以為北燕，失之。」【索隱】譙周云據左氏燕與衞伐周惠王乃是南燕姞姓，而系家以為北燕伯，故著史考云「此燕是姞姓」。今檢左氏莊十九年「衞師、燕師伐周」，二十年傳云「執燕仲父」，三十年「齊伐山戎」，傳曰「謀山戎，以其病燕故也。」據傳文及此記，元是北燕不疑。杜君妄說仲父是南燕伯，為伐周故。且燕、衞俱是姬姓，故有伐周納王之事；若是姞燕與衞伐周，則鄭何以獨伐燕而不伐衞乎？</span>十七年，鄭執燕仲父而內惠王于周。二十七年，山戎來侵我，齊桓公救燕，遂北伐山戎而還。燕君送齊桓公出境，桓公因割燕所至地予燕，<span class="style7">【正義】予音與。括地志云：「燕留故城在滄州長蘆縣東北十七里，即齊桓公分溝割燕君所至地與燕，因築此城，故名燕留。」</span>使燕共貢天子，如成周時職；使燕復脩召公之法。三十三年卒，子襄公立。</p>
                                                    <p>襄公二十六年，晉文公為踐土之會，稱伯。三十一年，秦師敗于殽。三十七年，秦穆公卒。四十年，襄公卒，桓公立。</p>
                                                    <p>桓公十六年卒，<span class="style7">【索隱】譙周云系家襄伯生宣伯，無桓公。今檢史記，並有「桓公立十六年」，又宋忠據此史補系家亦有桓公，是允南所見本異，則是燕有三桓公也。</span>宣公立。宣公十五年卒，昭公立。昭公十三年卒，武公立。是歲晉滅三郤大夫。</p>
                                                    <p>武公十九年卒，文公立。文公六年卒，懿公立。懿公元年，齊崔杼弒其君莊公。四年卒，子惠公立。</p>
                                                    <p>惠公元年，齊高止來奔。六年，惠公多寵姬，公欲去諸大夫而立寵姬宋，大夫共誅姬宋，<span class="style7">【索隱】宋，其名也，或作「宗」。劉氏云「其父兄為執政，故諸大夫共滅之」。</span>惠公懼，奔齊。四年，齊高偃如晉，請共伐燕，入其君。晉平公許，與齊伐燕，入惠公。惠公至燕而死。<span class="style7">【索隱】春秋昭三年「北燕伯款奔齊」，至六年，又云「齊伐北燕」，一與此文合。左傳無納款之文，而云「將納簡公，晏子曰『燕君不入矣』，齊遂受賂而還」。事與此乖，而又以款為簡公。簡公去惠公已五代，則與春秋經傳不相協，未可強言也。</span>燕立悼公。</p>
                                                    <p>悼公七年卒，共公立。共公五年卒，平公立。晉公室卑，六卿始彊大。平公十八年，吳王闔閭破楚入郢。十九年卒，簡公立。簡公十二年卒，獻公立。<span class="style7">【索隱】王劭按紀年，簡公後次孝公無獻公。然紀年之書多是偽謬，聊記異耳。</span>晉趙鞅圍范、中行於朝歌。獻公十二年，齊田常弒其君簡公。十四年，孔子卒。二十八年，獻公卒，孝公立。</p>
                                                    <p>孝公十二年，韓、魏、趙滅知伯，分其地，<span class="style7">【索隱】按紀年，智伯滅在成公二年也。</span>三晉彊。</p>
                                                    <p>十五年，孝公卒，成公立。成公十六年卒，<span class="style7">【索隱】按紀年，成公名載。</span>湣公立。湣公三十一年卒，釐公立。<span class="style7">【索隱】年表作「釐侯莊」。徐廣云一無「莊」字。按：燕失年紀及其君名，表言「莊」者，衍字也。</span>是歲，三晉列為諸侯。<span class="style7">【索隱】按紀年作「文公二十四年卒，簡公立，十三年而三晉命邑為諸侯」，與此不同。</span></p>
                                                    <p>釐公三十年，伐敗齊于林營。<span class="style7">【索隱】林營，地名。一云林，地名，於林地立營，故曰林營也。</span>釐公卒，<span class="style7">【索隱】紀年作「簡公四十五年卒」，妄也。按：上簡公生獻公，則此當是釐，但紀年又誤耳。</span>桓公立。桓公十一年卒，文公立。<span class="style7">【索隱】系本已上文公為閔公，則「湣」與「閔」同，而上懿公之父謚文公。</span>是歲，秦獻公卒。秦益彊。</p>
                                                    <p>文公十九年，齊威王卒。二十八年，蘇秦始來見，說文公。文公予車馬金帛以至趙，趙肅侯用之。因約六國，為從長。<span class="style7">【正義】從，足從反。長，丁丈反。</span>秦惠王以其女為燕太子婦。</p>
                                                    <p>二十九年，文公卒，太子立，是為易王。</p>
                                                    <p>易王初立，齊宣王因燕喪伐我，取十城；蘇秦說齊，使復歸燕十城。十年，燕君為王。<span class="style7">【索隱】君即易王也。言君初以十年即稱王也。上言易王者，易，謚也，後追書謚耳。</span>蘇秦與燕文公夫人私通，懼誅，乃說王使齊為反間，欲以亂齊。<span class="style7">【集解】孫子兵法曰：「反閒者，因敵閒而用之者也。凡軍之所欲擊，城之所欲攻，人之所欲殺，必先知其守將、左右謁者、門者、舍人之姓名，令吾閒必索敵閒之來閒我者，因而利導舍之，故反閒可得用也。」【正義】使音所吏反。閒音紀莧反。</span>易王立十二年卒，子燕噲立。</p>
                                                    <p>燕噲旣立，齊人殺蘇秦。蘇秦之在燕，與其相子之為婚，而蘇代與子之交。及蘇秦死，而齊宣王復用蘇代。燕噲三年，與楚、三晉攻秦，不勝而還。子之相燕，貴重，主斷。蘇代為齊使於燕，<span class="style7">【索隱】按：戰國策曰「子之使蘇代侍質子於齊，齊使代報燕」是也。</span>燕王問曰：「齊王奚如？」對曰：「必不霸。」燕王曰：「何也？」對曰：「不信其臣。」蘇代欲以激燕王以尊子之也。於是燕王大信子之。子之因遺蘇代百金，<span class="style7">【正義】瓚云：「秦以一溢為一金。」孟康云：「二十四兩曰溢。」</span>而聽其所使。</p>
                                                    <p>鹿毛壽<span class="style7">【集解】徐廣曰：「一作『厝毛』。」又曰：「甘陵縣本名厝。」【索隱】春秋後語「厝毛壽」，又韓子作「潘壽」。</span>謂燕王：「不如以國讓相子之。人之謂堯賢者，以其讓天下於許由，許由不受，有讓天下之名而實不失天下。今王以國讓於子之，子之必不敢受，是王與堯同行也。」燕王因屬國於子之，子之大重。<span class="style7">【索隱】大重謂尊貴也。</span>或曰：「禹薦益，已<span class="style7">【索隱】按：以「已」配「益」，則「益已」是伯益，而經傳無其文，未知所由。或曰已，語終辭。</span>而以啟人為吏。<span class="style7">【索隱】人猶臣也。謂以啟臣為益吏。</span>及老，而以啟人為不足任乎天下，傳之於益。已而啟與交黨攻益，奪之。天下謂禹名傳天下於益，已而實令啟自取之。今王言屬國於子之，而吏無非太子人者，<span class="style7">【索隱】此「人」亦訓臣也。</span>是名屬子之而實太子用事也。」王因收印自三百石吏已上而效之子之。<span class="style7">【索隱】鄭玄云：「郊，呈也。以印呈與子之。」</span>子之南面行王事，而噲老不聽政，顧為臣，<span class="style7">【索隱】顧猶反也。言噲反為子之臣也。有本作「願」者，非。</span>國事皆決於子之。</p>
                                                    <p>三年，國大亂，百姓恫恐。<span class="style7">【索隱】恫音通，痛也。恐，懼也。</span>將軍市被<span class="style7">【正義】人姓名。</span>與太子平謀，將攻子之。諸將謂齊湣王曰：「因而赴之，破燕必矣。」齊王因令人謂燕太子平曰：「寡人聞太子之義，將廢私而立公，飭君臣之義<span class="style7">【正義】飭音敕。</span>，明父子之位。寡人之國小，不足以為先後。<span class="style7">【正義】先後並去聲。</span>雖然，則唯太子所以令之。」太子因要黨聚衆，將軍市被圍公宮，攻子之，不克。將軍市被及百姓反攻太子平，將軍市被死，以徇。因搆難數月，死者數萬，衆人恫恐，百姓離志。孟軻謂齊王曰：「今伐燕，此文、武之時，不可失也。」<span class="style7">【索隱】謂如武王成文王之業伐紂之時，然此語與孟子不同也。</span>王因令章子<span class="style7">【集解】章子，齊人，見孟子。【索隱】按：孟子云「章子，齊人」。</span>將五都之兵，<span class="style7">【索隱】五都即齊也。按：臨淄是五都之一也。</span>以因北地之衆以伐燕。<span class="style7">【索隱】北地即齊之北邊也。</span>士卒不戰，城門不閉，燕君噲死，齊大勝。燕子之亡，<span class="style7">【集解】徐廣曰：「年表云君噲及太子相子之皆死。」駰案：汲冢紀年曰「齊人禽子之而醢其身也」。</span>二年，而燕人共立太子平，是為燕昭王。<span class="style7">【集解】徐廣曰：「噲立七年而死，其九年燕人共立太子平。」【索隱】按：上文太子平謀攻子之，而年表又云君噲及太子相子之皆死，紀年又云子之殺公子平，今此文云「立太子平，是為燕昭王」，則年表、紀年為謬也。而趙系家云武靈王聞燕亂，召公子職於韓，立以為燕王，使樂池送之，裴駰亦以此系家無趙送公子職之事，當是遙立職而送之，事竟不就，則昭王名平，非職明矣。進退參詳，是年表旣誤，而紀年因之而妄說耳。</span></p>
                                                    <p>燕昭王於破燕之後即位，卑身厚幣以招賢者。謂郭隗曰：「齊因孤之國亂而襲破燕，孤極知燕小力少，不足以報。然誠得賢士以共國，以雪先王之耻，孤之願也。先生視可者，得身事之。」郭隗曰：「王必欲致士，先從隗始。況賢於隗者，豈逺千里哉！」於是昭王為隗改築宮而師事之。樂毅自魏徃，鄒衍自齊徃，劇辛自趙徃，士争趨燕。燕王弔死問孤，與百姓同甘苦。</p>
                                                    <p>二十八年，燕國殷富，士卒樂軼輕戰，於是遂以樂毅為上將軍，與秦、楚、三晉合謀以伐齊。齊兵敗，湣王出亡於外。燕兵獨追北，入至臨淄，盡取齊寶，燒其宮室宗廟。齊城之不下者，獨唯聊、莒、即墨，<span class="style7">【索隱】按：餘篇及戰國策並無「聊」字。</span>其餘皆屬燕，六歲。</p>
                                                    <p>昭王三十三年卒，子惠王立。</p>
                                                    <p>惠王為太子時，與樂毅有隙；及即位，疑毅，使騎劫代將。樂毅亡走趙。齊田單以即墨擊敗燕軍，騎劫死，燕兵引歸，齊悉復得其故城。湣王死于莒，乃立其子為襄王。</p>
                                                    <p>惠王七年卒。<span class="style7">【索隱】按：趙系家惠文王二十八年，燕相成安君公孫操弒其王，樂資以為即惠王也。徐廣按年表，是年燕武成王元年，武成即惠王子，則惠王為成安君弒明矣。此不言者，燕逺，諱不告，或太史公之說疏也。</span>韓、魏、楚共伐燕。燕武成王立。</p>
                                                    <p>武成王七年，齊田單伐我，拔中陽。十三年，秦敗趙於長平四十餘萬。十四年，武成王卒，子孝王立。</p>
                                                    <p>孝王元年，秦圍邯鄲者解去。三年卒，子今王喜立。<span class="style7">【索隱】今王猶今上也。有作「令」者，非也，按謚法無令也。</span></p>
                                                    <p>今王喜四年，秦昭王卒。燕王命相栗腹約歡趙，以五百金為趙王酒。還報燕王曰：「趙王壯者皆死長平，其孤未壯，可伐也。」王召昌國君樂間問之。對曰：「趙四戰之國，<span class="style7">【正義】趙東鄰燕，西接秦境，南錯韓、魏，北連胡、貊，故言「四戰」。</span>其民習兵，不可伐。」王曰：「吾以五而伐一。」<span class="style7">【索隱】謂以五人而伐一人。</span>對曰：「不可。」燕王怒，羣臣皆以為可。卒起二軍，車二千乘，栗腹將而攻鄗，<span class="style7">【集解】徐廣曰：「在常山，今曰高邑。」　【索隱】鄒氏音火各反，一音昊。</span>〕卿秦攻代。<span class="style7">【索隱】戰國策曰「廉頗以二十萬遇栗腹於鄗，樂乘以五萬遇爰秦於代，燕人大敗」，不同也。【正義】今代州也。戰國策云「廉頗以二十萬遇栗腹於鄗，樂乘以五萬遇慶秦於代，燕人大敗」，與此不同也。</span>唯獨大夫將渠<span class="style7">【索隱】人名姓也。一云上「卿秦」及此「將渠」者：卿，將，皆官也；秦，渠，名也。國史變文而書，遂失姓也。戰國策云「爰秦」，爰是姓也，卿是其官耳。</span>謂燕王曰：「與人通關約交，以五百金飲人之王，使者報而反攻之，不祥，兵無成功。」燕王不聽，自將偏軍隨之。將渠引燕王綬止之曰：「王必無自徃，徃無成功。」王蹵之以足。將渠泣曰：「臣非以自為，為王也！」燕軍至宋子，<span class="style7">【集解】徐廣曰：「屬鉅鹿。」</span>趙使廉頗將，擊破栗腹於鄗。破卿秦、樂乘於代。樂間奔趙。廉頗逐之五百餘里，圍其國。燕人請和，趙人不許，必令將渠處和。燕相將渠以處和。<span class="style7">【集解】以將渠為相。【索隱】謂欲令將渠處之使和也。</span>趙聽將渠，解燕圍。</p>
                                                    <p>六年，秦滅東西周，置三川郡。七年，秦拔趙榆次三十七城，秦置大原郡。九年，秦王政初即位。十年，趙使廉頗將攻繁陽<span class="style7">【集解】徐廣曰：「屬魏郡。」</span>，拔之。趙孝成王卒，悼襄王立。使樂乘代廉頗，廉頗不聽，攻樂乘，樂乘走，廉頗奔大梁。十二年，趙使李牧攻燕，拔武遂、<span class="style7">【集解】徐廣曰：「屬河閒。」</span>方城。<span class="style7">【集解】徐廣曰：「屬涿，有督亢亭。」</span>劇辛故居趙，與龐煖善，<span class="style7">【索隱】煖音況逺反。</span>已而亡走燕。燕見趙數困于秦，而廉頗去，令龐煖將也，欲因趙弊攻之。問劇辛，辛曰：「龐煖易與耳。」燕使劇辛將擊趙，趙使龐煖擊之，取燕軍二萬，殺劇辛。秦拔魏二十城，置東郡。十九年，秦拔趙之鄴<span class="style7">【正義】即相州鄴縣也。</span>九城。趙悼襄王卒。二十三年，太子丹質於秦，亡歸燕。二十五年，秦虜滅韓王安，置潁川郡。二十七年，秦虜趙王遷，滅趙。趙公子嘉自立為代王。</p>
                                                    <p>燕見秦且滅六國，秦兵臨易水，<span class="style7">【集解】徐廣曰：「出涿郡故安也。」</span>禍且至燕。太子丹陰養壯士二十人，使荊軻獻督亢地圖於秦，<span class="style7">【索隱】徐廣云：「涿有督亢亭。」地理志屬廣陽。然督亢之田在燕東，甚良沃，欲獻秦，故畫其圖而獻焉。</span>因襲刺秦王。秦王覺，殺軻，使將軍王翦擊燕。二十九年，秦攻拔我薊，燕王亡，徙居遼東，斬丹以獻秦。三十年，秦滅魏。</p>
                                                    <p>三十三年，秦拔遼東，虜燕王喜，卒滅燕。是歲，秦將王賁<span class="style7">【正義】賁音奔，王翦子。</span>亦虜代王嘉。</p>
                                                    <p>太史公曰：召公奭可謂仁矣！甘棠且思之，況其人乎？燕北迫蠻貉，內措齊、晉，<span class="style7">【索隱】措，交雜也。又作「錯」，劉氏云争陌反。</span>崎嶇彊國之間，最為弱小，幾滅者數矣。然社稷血食者八九百歲，於姬姓獨後亡，豈非召公之烈邪！</p>
                                                    <p 
class="style8">索隱述贊曰：召伯作相，分陝而治。人惠其德，甘棠是思。莊送霸主，惠羅寵姬。文公約趙，蘇秦騁辭。易王初立，齊宣我欺。燕噲無道，禪位子之。昭王待士，思報臨菑。督亢不就，卒見芟夷。</p>
                                                    <hr />
                                                </div>
                                                <div class="next1">
                                         <a href="033.htm">上卷</a> / <a href="a01.htm">史記目錄</a> / <a 
href="035.htm">下卷</a> /
                                              </div>
                       <!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>


