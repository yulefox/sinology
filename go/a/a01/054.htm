<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-史記-卷五十四‧曹相國世家第二十四</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>史記</h5>　　 <span 
class="style9">卷五十四 ‧ 曹相國世家第二十四</span>
                                                                                            <hr />
                                                                                            <p>平陽侯<span class="style7">【正義】晉州城即平陽故城也。</span>曹參者，沛人也。<span class="style7">【集解】張華曰：「曹參字敬伯。」【索隱】地理志平陽縣屬河東。又按春秋緯及博物志，並云參字敬伯。【正義】按：沛，今徐州縣也。</span>秦時為沛獄掾，而蕭何為主吏，居縣為豪吏矣。</p>
                                                                                            <p>高祖為沛公而初起也，參以中涓從。<span class="style7">【集解】漢書音義曰：「中涓如中謁者。」【索隱】涓音古玄反。</span>將擊胡陵、方與，<span class="style7">【索隱】地理志二縣皆屬山陽郡。【正義】胡陵，縣名，在方與之南。方音房，與音預，兗州縣也。</span>攻秦監公軍，<span class="style7">【集解】漢書音義曰：「監，御史監郡者；公，名。秦一郡置守、尉、監三人。」【索隱】按注，公者監之名，然本紀泗川監名平，則平是名，公為相尊之稱也。</span>大破之。東下薛，擊泗水守軍薛郭西。復攻胡陵，取之。徙守方與。方與反為魏，擊之。<span class="style7">【正義】曹參擊方與。</span>豐反為魏，<span class="style7">【索隱】時雍齒守豐，為魏反沛公。</span>攻之。賜爵七大夫。擊秦司馬𡰱<span class="style7">【正義】音夷。</span>軍碭東，破之，取碭、狐父、<span class="style7">【集解】徐廣曰：「伍被曰『吳濞敗於狐父』。」【索隱】地理志碭屬梁國。狐父，地名，在梁碭之閒。徐氏引伍被云「吳濞敗於狐父」，是吳與梁相拒而敗處。【正義】括地志云：「狐父亭在宋州碭山縣東南三十里。」</span>祁善置。<span class="style7">【集解】文穎曰：「善置，置名也。」晉灼曰：「祁音坻。孫檢曰『漢謂驛曰置。善，名也』。」【索隱】按：司馬彪郡國志穀熟有祁亭。劉氏音遲，又如字。善置，置名，漢謂驛為置。【正義】括地志云：「故祁城在宋州下邑縣東北四十九里，漢祁城縣也。」言取碭、狐父及祁縣之善置。</span>又攻下邑以西，至虞，<span class="style7">【索隱】地理志下邑、虞皆屬梁國。【正義】宋州下邑縣在州東百一十里。漢下邑城，今碭山縣是。虞城縣在州北五十里，古虞國，商均所封。</span>擊章邯車騎。攻爰戚<span class="style7">【集解】徐廣曰：「宣帝時有爰戚侯。」【索隱】蘇林云「縣名，屬山陽」。按功臣表，爰戚侯趙成。【正義】音寂。劉音七歷反。今在兗州南，近亢父縣。</span>及亢父，<span class="style7">【索隱】地理志縣名，屬東平。【正義】括地志：「亢父故城在兗州任城縣南五十一里。」</span>先登。遷為五大夫。北救東阿，<span class="style7">【索隱】時章邯圍田榮於東阿也。【正義】今濟州東阿也。</span>擊章邯軍，陷陳，追至濮陽。攻定陶，取臨濟。<span class="style7">【正義】淄州高苑縣西北二里有狄故城，安帝改曰臨濟。</span>南救雍丘。擊李由軍，破之，殺李由，虜秦候一人。秦將章邯破殺項梁也，沛公與項羽引而東。楚懷王以沛公為碭郡長，將碭郡兵。於是乃封參為執帛，<span class="style7">【集解】張晏曰：「孤卿也。或曰楚官名。」</span>號曰建成君。<span class="style7">【索隱】地理志建成縣屬沛郡。</span>遷為戚公，<span class="style7">【索隱】謂遷參為戚令。　【正義】即爰戚縣也，是時屬沛郡。</span>屬碭郡。</p>
                                                                                            <p>其後從攻東郡尉軍，破之成武南。<span class="style7">【索隱】地理志成武縣屬山陽。</span>擊王離軍成陽南，<span class="style7">【索隱】地理志縣名，在濟陰。成，地名。周武王封弟季載於成，其後代遷於成之陽，故曰成陽。【正義】成陽故城，濮州雷澤縣是。史記云武王封弟季載於成。其後遷於成之陽，故曰成陽也。</span>復攻之杠里，大破之。追北，西至開封，擊趙賁軍，破之，<span class="style7">【索隱】賁音奔。</span>圍趙賁開封城中。西擊將楊熊軍於曲遇，<span class="style7">【集解】徐廣曰：「在中牟。【索隱】曲，丘禹反。遇，牛凶反。【正義】曲，丘羽反。遇，牛恭反。司馬彪郡國志云「中牟有曲遇聚」。按：中牟，鄭州縣也。</span>破之，虜秦司馬及御史各一人。遷為執珪。<span class="style7">【集解】張晏曰：「侯伯執珪以朝，位比之。」如淳曰：「呂氏春秋『得伍員者位執珪』。古爵名。」</span>從攻陽武，<span class="style7">【正義】括地志云：「陽武故城在鄭州陽武縣東北十八里，漢陽武縣城也。」</span>下轘轅、緱氏，<span class="style7">【索隱】地理志陽武、緱氏二縣屬河南。轘轅，道名，在緱氏南。　【正義】緱氏，洛州縣也。括地志云：「轘轅故關在洛州緱氏縣東南四十里。十三州志云轘轅道凡十二曲，是險道。」</span>絕河津，<span class="style7">【正義】津，濟渡處。括地志云：「平陰故津在洛州洛陽縣東北五十里。」</span>還擊趙賁軍尸北，破之。<span class="style7">【集解】徐廣曰：「尸在偃師。」孟康曰：「尸鄉北。」【正義】破趙賁軍於尸鄉之北也。括地志云：「尸鄉亭在洛州偃師縣，在洛州東南也。」</span>從南攻犨，與南陽守齮戰陽城郭東，<span class="style7">【集解】應劭曰：「今赭陽。」【索隱】徐廣云「陽城在南陽」，應劭云「今赭陽」。赭陽是南陽之縣。</span>陷陳，<span class="style7">【正義】陷南陽守於陽城郭東也。</span>取宛，虜齮，盡定南陽郡。從西攻武關、嶢關，<span class="style7">【正義】括地志云：「故武關在商州商洛縣東九十里。藍田關在雍州藍田縣東南九十里，即秦嶢關也。」</span>取之。前攻秦軍藍田南，<span class="style7">【正義】雍州藍田縣在州東南八十里，因藍田山為名。</span>又夜擊其北，秦軍大破，遂至咸陽，滅秦。</p>
                                                                                            <p>項羽至，以沛公為漢王。漢王封參為建成侯。從至漢中，<span class="style7">【正義】梁州本漢中郡。</span>遷為將軍。從還定三秦，初攻下辯、故道、<span class="style7">【索隱】地理志二縣名，皆屬武都。辯音皮莧反。【正義】括地志云：「成州同谷縣，本漢下辯道。」又云：「鳳州兩當縣，本漢故道縣，在州西五十里。」</span>雍、斄。<span class="style7">【索隱】地理志二縣名，屬右扶風。斄音胎。　【正義】斄作「邰」，音貽。括地志云：「故雍縣南七里。故斄城一名武功，縣西南二十二里，古邰國也。」</span>擊章平軍於好畤南，<span class="style7">【正義】括地志云：「好畤城在雍州好畤縣東南十三里。」</span>破之，圍好畤，取壤鄉。<span class="style7">【集解】文穎曰：「地名。」</span>擊三秦軍壤東及高櫟，<span class="style7">【索隱】櫟音歷。按：文穎云「壤鄉、高櫟皆地名也」。然盡在右扶風，今其地闕也。【正義】音歷。皆村邑名。壤鄉，今雍州武功縣東南一十餘里高壤坊，是高櫟近壤鄉也。</span>破之。復圍章平，章平出好畤走。因擊趙賁、內史保軍，破之。東取咸陽，更名曰新城。<span class="style7">【索隱】按：漢書高帝元年咸陽名新城，武帝改名曰渭城。</span>參將兵守景陵<span class="style7">【集解】漢書音義曰：「縣名也。」</span>二十日，三秦使章平等攻參，參出擊，大破之。賜食邑於寧秦。<span class="style7">【集解】蘇林曰：「今華陰。」</span>參以將軍引兵圍章邯於廢丘。<span class="style7">【正義】周曰犬丘，秦更名廢丘，漢更名槐里，今故城在雍州始平縣東南十里。</span>以中尉從漢王出臨晉關。<span class="style7">【正義】即蒲津關也，在臨晉縣。故言臨晉關，今在同州也。</span>至河內，下脩武，<span class="style7">【正義】今懷州獲嘉縣，古脩武也。</span>渡圍津，<span class="style7">【集解】徐廣曰：「東郡白馬有圍津。」【索隱】顧氏按：水經注白馬津有韋鄉、韋津城。「圍」與「韋」同，古今字變爾。　【正義】括地志云：「黎陽津一名白馬津，在滑州白馬縣北三十里。帝王世紀云『白馬縣南有韋城，故豕韋國也』。續漢書郡國志云『白馬縣有韋城』。」</span>東擊龍且、項他定陶，破之。東取碭、蕭、彭城。<span class="style7">【正義】徐州二縣。</span>擊項籍軍，漢軍大敗走。參以中尉圍取雍丘。王武反於黃，<span class="style7">【集解】徐廣曰：「內黃縣有黃澤。」</span>程處反於燕，<span class="style7">【集解】徐廣曰：「東郡燕縣。」駰案：漢書音義曰「皆漢將」。</span>往擊，盡破之。柱天侯反於衍氏，<span class="style7">【索隱】天柱侯不知其誰封。衍氏，魏邑。地理志云天柱在廬江潛縣。</span>又進破取衍氏。擊羽嬰於昆陽，追至葉。還攻武彊，<span class="style7">【集解】瓚曰：「武彊城在陽武。」【正義】括地志云：「武彊故城在鄭州管城縣東北三十一里。」</span>因至滎陽。參自漢中為將軍中尉，從<span class="style7">【索隱】才用反。</span>擊諸侯，及項羽敗，還至滎陽，凡二歲。</p>
                                                                                            <p>高祖三年，拜為假左丞相，入屯兵關中。月餘，魏王豹反，以假左丞相別與韓信東攻魏將軍孫遫軍東張，<span class="style7">【集解】徐廣曰：「張者，地名。功臣表有張侯毛澤之。」駰按：蘇林曰屬河東。【索隱】遫音速。【正義】括地志云：「張陽故城一名東張城，在蒲州虞鄉縣西北四十里。」</span>大破之。因攻安邑，得魏將王襄。擊魏王於曲陽，<span class="style7">【正義】括地志云：「上曲陽，定州恆陽縣是。下曲陽在定州鼓城縣西五里。」</span>追至武垣，<span class="style7">【集解】徐廣曰：「河東有垣縣。」【正義】括地志云：「武垣縣，今瀛州城是。地理志云武垣縣屬涿郡也。」</span>生得魏王豹。取平陽，<span class="style7">【正義】晉州城是。</span>得魏王母妻子，盡定魏地，凡五十二城。賜食邑平陽。因從韓信擊趙相國夏說軍於鄔東，<span class="style7">【集解】徐廣曰：「鄔縣在太原。音烏古反。」【索隱】地理志鄔，太原縣名。音烏古反。</span>大破之，斬夏說。韓信與故常山王張耳引兵下井陘，擊成安君，而令參還圍趙別將戚將軍於鄔城中。戚將軍出走，追斬之。乃引兵詣敖倉漢王之所。韓信已破趙，為相國，東擊齊。參以右丞相屬韓信，攻破齊歷下軍，遂取臨菑。還定濟北郡，攻著、漯陰、平原、鬲、盧。<span class="style7">【索隱】地理志著縣屬濟南，盧縣屬泰山，漯陰、平原、鬲三縣屬平原。漯音吐答反。【正義】括地志云：「平原故城在德州平原縣東南十里。故鬲城在德州安德縣西北十五里。」盧縣，今濟州理縣是也。</span>已而從韓信擊龍且軍於上假密，<span class="style7">【集解】文穎曰：「或以為高密。」【索隱】漢書亦作「假密」。按：下定齊七十縣，則上假密非高密，亦是齊地，今闕。</span>大破之，斬龍且，虜其將軍周蘭。定齊，凡得七十餘縣。得故齊王田廣相田光，其守相許章，及故齊膠東將軍田旣。韓信為齊王，引兵詣陳，與漢王共破項羽，而參留平齊未服者。</p>
                                                                                            <p>項籍已死，天下定，漢王為皇帝，韓信徙為楚王，齊為郡。參歸漢相印。高帝以長子肥為齊王，而以參為齊相國。以高祖六年賜爵列侯，與諸侯剖符，世世勿絕。食邑平陽萬六百三十戶，號曰平陽侯，除前所食邑。</p>
                                                                                            <p>以齊相國擊陳豨將張春軍，破之。黥布反，參以齊相國從悼惠王將兵車騎十二萬人，與高祖會擊黥布軍，大破之。南至蘄，還定竹邑、相、蕭、留。<span class="style7">【索隱】地理志蘄、竹邑、相、蕭四縣屬沛。韋昭云「留今屬彭城」，則漢初亦屬沛也。【正義】括地志云：「徐州符離縣城，漢竹邑城也。李奇云『今竹邑也』。故相城在符離縣西北九十里。輿地志云『宋共公自睢陽徙相子城，又還睢陽』。蕭，徐州縣，古蕭叔國城也。故留城在徐州沛縣東南五十里，張良所封。」</span></p>
                                                                                            <p>參功：凡下二國，縣一百二十二；得王二人，相三人，將軍六人，大莫敖、<span class="style7">【集解】漢書音義曰：「楚之卿號。」</span>郡守、司馬、候、御史各一人。</p>
                                                                                            <p>孝惠帝元年，除諸侯相國法，更以參為齊丞相。參之相齊，齊七十城。天下初定，悼惠王富於春秋，參盡召長老諸生，問所以安集百姓，如齊故俗。諸儒以百數，言人人殊，參未知所定。聞膠西有蓋公，善治黃老言，使人厚幣請之。旣見蓋公，蓋公為言治道貴清靜而民自定，推此類具言之。參於是避正堂，舍蓋公焉。其治要用黃老術，故相齊九年，齊國安集，大稱賢相。</p>
                                                                                            <p>惠帝二年，蕭何卒。參聞之，告舍人趣治行，「吾將入相」。居無何，使者果召參。參去，屬其後相曰：「以齊獄市為寄，慎勿擾也。」後相曰：「治無大於此者乎？」參曰：「不然。夫獄市者，所以并容也，今君擾之，姦人安所容也？吾是以先之。」<span class="style7">【集解】漢書音義曰：「夫獄市兼受善惡，若窮極，姦人無所容竄；姦人無所容竄，久且為亂。秦人極刑而天下畔，孝武峻法而獄繁，此其效也。老子曰『我無為而民自化，我好靜而民自正』。參欲以道化其本，不欲擾其末。」</span></p>
                                                                                            <p>參始微時，與蕭何善；及為將相，有郤。至何且死，所推賢唯參。參代何為漢相國，舉事無所變更，一遵蕭何約束。</p>
                                                                                            <p>擇郡國吏木詘於文辭，重厚長者，即召除為丞相史。吏之言文刻深，欲務聲名者，輙斥去之。日夜飲醇酒。卿大夫已下吏及賔客見參不事事，<span class="style7">【集解】如淳曰：「不事丞相之事。」</span>來者皆欲有言。至者，參輙飲以醇酒，間之，欲有所言，復飲之，醉而後去，終莫得開說，<span class="style7">【集解】如淳曰：「開謂有所啟白。」</span>以為常。</p>
                                                                                            <p>相舍後園近吏舍，吏舍日飲歌呼。從吏惡之，無如之何，乃請參游園中，聞吏醉歌呼，從吏幸相國召按之。乃反取酒張坐飲，亦歌呼與相應和。</p>
                                                                                            <p>參見人之有細過，專掩匿覆蓋之，府中無事。</p>
                                                                                            <p>參子窋<span class="style7">【索隱】音張律反。</span>為中大夫。惠帝怪相國不治事，以為「豈少朕與」？<span class="style7">【索隱】按少者不足之詞，故胡亥亦云「丞相豈少我哉」。蓋帝以丞相豈不是嫌少於我哉。小顏以為「我年少」，非也。</span>乃謂窋曰：「若歸，試私從容問而父曰：『高帝新弃羣臣，帝富於春秋，君為相，日飲，無所請事，何以憂天下乎？』然無言吾告若也。」<span class="style7">【索隱】謂惠帝語窋，無得言我告汝令諫汝父，當自云是己意也。</span>窋旣洗沐歸，間侍，自從其所諫參。參怒，而笞窋二百，曰：「趣入侍，天下事非若所當言也。」至朝時，惠帝讓參曰：「與窋胡治乎？<span class="style7">【集解】如淳曰：「猶言用窋為治。」【索隱】按：胡，何也，言語參「何為治窋」也。</span>乃者我使諫君也。」參免冠謝曰：「陛下自察聖武孰與高帝？」上曰：「朕乃安敢望先帝乎！」曰：「陛下觀臣能孰與蕭何賢？」上曰：「君似不及也。」參曰：「陛下言之是也。且高帝與蕭何定天下，法令旣明，今陛下垂拱，參等守職，遵而勿失，不亦可乎？」惠帝曰：「善。君休矣！」</p>
                                                                                            <p>參為漢相國，出入三年。卒，謚懿侯。子窋代侯。百姓歌之曰：「蕭何為法，顜若畫一；<span class="style7">【集解】徐廣曰：「顜音古項反，一音較。」【索隱】覯，漢書作「講」，故文穎云「講，一作『較』」。按：訓直，又訓明，言法明直若畫一也。覯音講，亦作「覯」。小顏云「講，和也。畫一，言其法整齊也」。</span>曹參代之，守而勿失。載其清浄，民以寧一。」</p>
                                                                                            <p>平陽侯窋，高后時為御史大夫。孝文帝立，免為侯。立二十九年卒，謚為靜侯。子奇代侯，立七年卒，謚為簡侯。子時代侯。時尚平陽公主，生子襄。時病癘，歸國。立二十三年卒，謚夷侯。子襄代侯。襄尚衞長公主，生子宗。立十六年卒，謚為共侯。子宗代侯。征和二年中，宗坐太子死，國除。</p>
                                                                                            <p>太史公曰：曹相國參攻城野戰之功所以能多若此者，以與淮陰侯俱。及信已滅，而列侯成功，唯獨參擅其名。參為漢相國，清靜極言合道。然百姓離秦之酷後，參與休息無為，故天下俱稱其美矣。</p>
                                                                                            <p 
class="style8">索隱述贊曰：曹參初起，為沛豪吏。始從中涓，先圖善置。執圭執帛，攻城略地。衍氏旣誅，昆陽失位。北禽夏說，東討田旣。剖符定封，功無與二。市獄勿擾，清浄不事。尚主平陽，代享其利。</p>
                                                                                            <hr />
  </div>
                                                                                        <div class="next1"><a href="053.htm">上卷</a> / <a href="a01.htm">史記目錄</a> / <a 
href="055.htm">下卷</a> /
</div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>



