 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 三國志
　　
	`卷三十四 ‧ 蜀書四　二主妃子傳第四`   

* * *

　　　　甘皇后傳 

先主甘皇后，沛人也。先主臨豫州，住小沛，納以為妄。先主數喪嫡室，常攝內事。隨先主於荊州，產後主。值曹公軍至，追及先主於當陽長阪，于時困偪，棄后及後主，賴趙雲保護，得免於難。后卒，葬于南郡。章武二年，追謚皇思夫人，遷葬於蜀，未至而先主殂隕。丞相亮上言：「皇思夫人履行脩仁，淑慎其身。大行皇帝昔在上將，嬪配作合，載育聖躬，大命不融。大行皇帝存時，篤義垂恩，念皇思夫人神柩在遠飄颻，特遣使者奉迎。會大行皇帝崩，今皇思夫人神柩以到，又梓宮在道，園陵將成，安厝有期。臣輒與太常臣賴恭等議：禮記曰：『立愛自親始，教民孝也；立敬自長始，教民順也。』不忘其親，所由生也。春秋之義，母以子貴。昔高皇帝追尊太上昭靈夫人為昭靈皇后，孝和皇帝改葬其母梁貴人，尊號曰恭懷皇后，孝愍皇帝亦改葬其母王夫人，尊號曰靈懷皇后。今皇思夫人宜有尊號，以慰寒泉之思，輒與恭等案謚法，宜曰昭烈皇后。詩曰：『穀則異室，死則同穴。』`禮云：上古無合葬，中古後因時方有。`故昭烈皇后宜與大行皇帝合葬，臣請太尉告宗廟，布露天下，具禮儀別奏。」制曰可。

　　　　穆皇后傳

先主穆皇后，陳留人也。兄吳壹，少孤，壹父素與劉焉有舊，是以舉家隨焉入蜀。焉有異志，而聞善相者相后當大貴。焉時將子瑁自隨，遂為瑁納后。瑁死，后寡居。先主旣定益州，而孫夫人還吳，`漢晉春秋云：先主入益州，吳遣迎孫夫人。夫人欲將太子歸吳，諸葛亮使趙雲勒兵斷江留太子，乃得止。`羣下勸先主聘后，先主疑與瑁同族，法正進曰：「論其親踈，何與晉文之於子圉乎？」於是納后為夫人。`習鑿齒曰：夫婚姻，人倫之始，王化之本，匹夫猶不可以無禮，而況人君乎？晉文廢禮行權，以濟其業，故子犯曰，有求於人，必先從之，將奪其國，何有於妻，非無故而違禮教者也。今先主無權事之偪，而引前失以為譬，非導其君以堯、舜之道者。先主從之，過矣。`建安二十四年，立為漢中王后。章武元年夏五月，策曰：「朕承天命，奉至尊，臨萬國。今以后為皇后，遣使持節丞相亮授璽綬，承宗廟，母天下，皇后其敬之哉！」建興元年五月，後主即位，尊后為皇太后，稱長樂宮。壹官至車騎將軍，封縣侯。延熈八年，后薨，合葬惠陵。`孫盛蜀世譜曰：壹孫喬，沒李雄中三十年，不為雄屈也。`

　　　　敬哀皇后

後主敬哀皇后，車騎將軍張飛長女也。章武元年，納為太子妃。建興元年，立為皇后。十五年薨，葬南陵。

　　　　張皇后傳

後主張皇后，前后敬哀之妹也。建興十五年，入為貴人。延熈元年春正月，策曰：「朕統承大業，君臨天下，奉郊廟社稷。今以貴人為皇后，使行丞相事左將軍向朗持節授璽綬。勉脩中饋，恪肅禋祀，皇后其敬之哉！」咸熈元年，隨後主遷于洛陽。`漢晉春秋曰：魏以蜀宮人賜諸將之無妻者，李昭儀曰：「我不能二三屈辱。」乃自殺。`

　　　　劉永傳

劉永字公壽，先主子，後主庶弟也。章武元年六月，使司徒靖立永為魯王，策曰：「少子永，受茲青土。朕承天序，繼統大業，遵脩稽古，建爾國家，封于東土，奄有龜蒙，世為藩輔。嗚呼，恭朕之詔！惟彼魯邦，一變適道，風化存焉。人之好德，世茲懿美。王其秉心率禮，綏爾士民，是饗是宜，其戒之哉！」建興八年，改封為甘陵王。初，永憎宦人黃皓，皓旣信任用事，譖構永於後主，後主稍踈外永，至不得朝見者十餘年。咸熈元年，永東遷洛陽，拜奉車都尉，封為鄉侯。

　　　　劉理傳

劉理字奉孝，亦後主庶弟也，與永異母。章武元年六月，使司徒靖立理為梁王，策曰：「小子理，朕統承漢序，祗順天命，遵脩典秩，建爾于東，為漢藩輔。惟彼梁土，畿甸之邦，民狎教化，易導以禮。往悉乃心，懷保黎庶，以永爾國，王其敬之哉！」建興八年，改封理為安平王。延熈七年卒，謚曰悼王。子哀王胤嗣，十九年卒。子殤王承嗣，二十年卒。景耀四年詔曰：「安平王，先帝所命。三世早夭，國嗣頹絕，朕用傷悼。其以武邑侯輯襲王位。」輯，理子也，咸熈元年，東遷洛陽，拜奉車都尉，封鄉侯。

　　　　太子璿傳

後主太子璿，字文衡。母王貴人，本敬哀張皇后侍人也。延熈元年正月策曰：「在昔帝王，繼體立嗣，副貳國統，古今常道。今以璿為皇太子，昭顯祖宗之威，命使行丞相事左將軍朗持節授印緩。其勉脩茂質，祗恪道義，諮詢典禮，敬友師傅，斟酌衆善，翼成爾德，可不務脩以自勗哉！」時年十五。景耀六年冬，蜀亡。咸熈元年正月，鍾會作亂於成都，璿為亂兵所害。`孫盛蜀世譜曰：璿弟，瑤、琮、瓚、諶、恂、璩六人。蜀敗，諶自殺，餘皆內徙。值永嘉大亂，子孫絕滅。唯永孫玄奔蜀，李雄偽署安樂公以嗣禪後。永和三年討李勢，盛參戎行，見玄於成都也。`

評曰：易稱有夫婦然後有父子，夫人倫之始，恩紀之隆，莫尚於此矣。是故紀錄，以究一國之體焉。

* * *

[上卷](033.md) / [三國志目錄](a04.md) / [下卷](035.md) /			  

    