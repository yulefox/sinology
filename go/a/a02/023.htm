<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷二十三‧刑法志第三</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　 <span 
class="style9">卷二十三 ‧ 刑法志第三</span>
                            <hr />
                            <p>夫人宵天地之䫉，<span class="style7">應劭曰：「宵，類也。頭圜象天，足方象地。」孟康曰：「宵，化也，言稟天地氣化而生也。」師古曰：「宵義與肖同，應說是也。故庸妄之人謂之不肖，言其狀䫉無所象似也。䫉，古貌字。」</span>懷五常之性，<span 
class="style7">師古曰：「五常，仁、義、禮、智、信。」</span>聦明精粹，<span 
class="style7">師古曰：「精，細也，言其識性細密也。粹，淳也，音先遂反。」</span>有生之最靈者也。爪牙不足以供耆欲，趨走不足以避利害，<span 
class="style7">師古曰：「耆讀曰嗜。」</span>無毛羽以禦寒暑，必將役物以為養，用仁智而不恃力，此其所以為貴也。故不仁愛則不能羣，不能群則不勝物，不勝物則養不足。羣而不足，爭心將作，上聖卓然先行敬讓博愛之德者，衆心說而從之。<span 
class="style7">師古曰：「說讀曰悅。」</span>從之成羣，是為君矣；歸而往之，是為王矣。<span 
class="style7">師古曰：「言爭往而歸之也。」</span>洪範曰：「天子作民父母，為天下王。」<span 
class="style7">師古曰：「洪範，周書也。」</span>聖人取類以正名，而謂君為父母，明仁愛德讓，王道之本也。愛待敬而不敗，德須威而乆立，故制禮以崇敬，作刑以明威也。聖人旣躬明悊之性，<span 
class="style7">師古曰：「躬謂身親有之。」</span>必通天地之心，制禮作敎，立法設刑，動緣民情，而則天象地。<span 
class="style7">師古曰：「則，法也。」</span>故曰先王立禮，「則天之明，因地之性」也。<span 
class="style7">師古曰：「春秋左氏傳載鄭大夫子太叔之辭也。」</span>刑罰威獄，以類天之震曜殺戮也；<span 
class="style7">師古曰：「震謂雷電也。」</span>溫慈惠和，以效天之生殖長育也。書云「天秩有禮」，「天討有罪」。<span 
class="style7">師古曰：「此虞書咎繇謨之辭也。秩，敘也。言有禮者天則進敘之，有罪者天則討治之。」</span>故聖人因天秩而制五禮，<span 
class="style7">師古曰：「五禮，吉、凶、賔、軍、嘉。」</span>因天討而作五刑。<span 
class="style7">師古曰：「其說在下也。」</span>大刑用甲兵，<span 
class="style7">張晏曰：「以六師誅暴亂。」</span>其次用斧鉞；<span 
class="style7">韋昭曰：「斬刑也。」</span>中刑用刀鋸，<span 
class="style7">韋昭曰：「刀，割刑。鋸，刖刑也。」</span>其次用鑽鑿；<span 
class="style7">韋昭曰：「鑽，髕刑也。鑿，黥刑也。」師古曰：「鑽，鑽去其髕骨也。鑽音子端反。髕音頻忍反。」</span>薄刑用鞭扑。<span 
class="style7">師古曰：「扑，杖也，音普木反。」</span>大者陳諸原野，<span 
class="style7">師古曰：「謂征討所殺也。」</span>小者致之市朝，<span 
class="style7">應劭曰：「大夫以上尸諸朝，士以下尸諸市。」</span>其所繇來者上矣。<span 
class="style7">師古曰：「繇讀與由同。」</span></p>
                            <p>自黃帝有涿鹿之戰以定火災，<span 
class="style7">鄭氏曰：「涿鹿在彭城南。與炎帝戰，炎帝火行，故云火災。」李竒曰：「黃帝與炎帝戰於阪泉，今言涿鹿，地有二名也。」文穎曰：「國語云，黃帝，炎帝弟也。炎帝號神農，火行也，後子孫暴虐，黃帝伐之，故言以定火災。律歷志云『與炎帝後戰於阪泉』。涿鹿在上谷，今見有阪泉地黃帝祠。」師古曰：「文說是也。彭城者，上谷北別有彭城，非宋之彭城也。」</span>顓頊有共工之陳以定水害。<span 
class="style7">文穎曰：「共工，主水官也，少昊氏衰，秉政作害，顓頊伐之。本主水官，因為水行也。」師古曰：「共讀曰龔。次下亦同。」</span>唐虞之際，至治之極，猶流共工，放讙兜，竄三苗，殛鯀，然後天下服。<span 
class="style7">師古曰：「舜受堯禪而流共工于幽州，放讙兜于崇山，竄三苗于三危，殛鯀于羽山也。殛，誅也，音居力反。」</span>夏有甘扈之誓，<span 
class="style7">師古曰：「謂啟與有扈戰于甘之野，作甘誓，事見夏書。扈國，今鄠縣是也。甘即甘水之上。」</span>殷、周以兵定天下矣。<span 
class="style7">師古曰：「謂湯及武王。」</span>天下旣定，戢臧干戈，敎以文德，<span 
class="style7">師古曰：「戢，斂也。」</span>而猶立司馬之官，設六軍之衆，<span 
class="style7">師古曰：「司馬，夏官卿，掌邦政，軍旅屬焉。萬二千五百人為軍，王則六軍也。」</span>因井田而制軍賦。地方一里為井，井十為通，通十為成，成方十里；成十為終，終十為同，同方百里；同十為封，封十為畿，畿方千里。有稅有賦。<span 
class="style7">師古曰：「稅者，田租也。賦謂發斂財也。」</span>稅以足食，賦以足兵。故四井為邑，四邑為丘。丘，十六井也，有戎馬一匹，牛三頭。四丘為甸。甸，六十四井也，有戎馬四匹，兵車一乘，牛十二頭，甲士三人，卒七十二人，干戈備具，是謂乘馬之法。<span 
class="style7">鄭氏曰：「甲士在車上也。」師古曰：「乘音食證反。其下並同。」</span>一同百里，提封萬井，<span 
class="style7">蘇林曰：「提音秪，陳留人謂舉田為秪。」李竒曰：「提，舉也，舉四封之內也。」師古曰：「李說是也。提讀如本字，蘇音非也。說者或以為積土而封謂之隄封，旣改文字，又失義也。」</span>除山川沈斥，城池邑居，園囿術路，三千六百井，<span 
class="style7">臣瓚曰：「沈斥，水田舄鹵也。」如淳曰：「術，大道也。」師古曰「川謂水之通流者也。沈謂居深水之下也。斥，鹹鹵之地。」</span>定出賦六千四百井，戎馬四百匹，兵車百乘，此卿大夫采地之大者也，<span 
class="style7">師古曰：「采，官也。因官食地，故曰采地。爾雅曰『采、寮，官也』。說者不曉采地之義，因謂菜地，云以種菜，非也。」</span>是謂百乘之家。一封三百一十六里，提封十萬井，定出賦六萬四千井，戎馬四千匹，兵車千乘，此諸侯之大者也，是謂千乘之國。天子畿方千里，提封百萬井，定出賦六十四萬井，戎馬四萬匹，兵車萬乘，故稱萬乘之主。戎馬車徒干戈素具，春振旅以搜，夏拔舍以苗，秋治兵以獮，冬大閱以狩，<span 
class="style7">師古曰：「振旅，整衆也。搜，搜擇不任孕者。拔舍，草止，不妨農也。苗，為苗除害也。治兵，觀威武也。獮，應殺氣也。大閱，簡車馬也。狩，火田。一曰，狩，守也，圍守而取之。拔音步末反。」</span>皆於農隙以講事焉。<span 
class="style7">師古曰：「隙，空閑也。講，和習之也。」</span>五國為屬，屬有長；十國為連，連有帥；<span 
class="style7">師古曰：「長音竹兩反。帥音所類反。」</span>三十國為卒，卒有正；二百一十國為州，州有牧。連帥比年簡車，<span 
class="style7">師古曰：「比年，頻年也。」</span>卒正三年簡徒，<span 
class="style7">師古曰：「徒，人衆。」</span>羣牧五載大簡車徒，此先王為國立武足兵之大略也。</p>
                            <p>周道衰，法度𡐦，<span class="style7">師古曰：「𡐦即墮字。墮，毀也，音火規反。」</span>至齊桓公任用管仲，而國富民安。公問行伯用師之道，<span 
class="style7">師古曰：「伯讀曰霸。」</span>管仲曰：「公欲定卒伍，修甲兵，大國亦將修之，而小國設備，則難以速得志矣。」於是乃作內政而寓軍令焉，<span 
class="style7">師古曰：「寓，寄也，寄於內政而修軍令也。」</span>故卒伍定虖里，而軍政成虖郊。連其什伍，<span 
class="style7">師古曰：「五人為伍，二伍為什。」</span>居處同樂，死生同憂，禍福共之，故夜戰則其聲相聞，晝戰則其目相見，緩急足以相死。其敎已成，外攘夷狄，內尊天子，以安諸夏。<span 
class="style7">師古曰：「攘，卻也。諸夏，中國之諸侯也。夏，大也，言大於四夷也。攘音人羊反。」</span>齊桓旣沒，晉文接之，亦先定其民，作被廬之法，<span 
class="style7">應劭曰：「搜於被廬之地，作執秩以為六官之法，因以名之也。」師古曰：「被廬，晉地也。被音皮義反。」</span>緫帥諸侯，迭為盟主。<span 
class="style7">師古曰：「迭，互也，音大結反。」</span>然其禮已頗僭差，又隨時苟合以求欲速之功，故不能充王制。二伯之後，寖以陵夷，<span 
class="style7">師古曰：「寖，漸也。陵夷，頹替也。二伯，齊桓公、晉文公也。伯讀曰霸。」</span>至魯成公作丘甲，<span 
class="style7">師古曰：「丘，十六井也，止出戎馬一匹，牛三頭。四丘為甸。甸，六十四井也，乃出戎馬四匹，兵車一乘，牛十二頭，甲士三人，卒七十二人耳。今乃使丘出甸賦，違常制也。一說，別令人為丘作甲也。士農工商四類異業，甲者非凡人所能為，而令作之，譏不正也。」</span>哀公用田賦，<span 
class="style7">師古曰：「田賦者，別計田畝及家財各為一賦。言不依古制，役煩斂重也。」</span>搜狩治兵大閱之事皆失其正。春秋書而譏之，以存王道。於是師旅亟動，百姓罷敝，<span 
class="style7">師古曰：「亟，屢也，音丘吏反。罷讀曰疲。」</span>無伏節死難之誼。孔子傷焉，曰：「以不教民戰，是謂棄之。」<span 
class="style7">師古曰：「論語載孔子之言也，非其不素習。」</span>故稱子路曰：「由也，千乘之國，可使治其賦也。」而子路亦曰：「千乘之國，攝虖大國之閒，加之以師旅，因之以饑饉，由也為之，比及三年，可使有勇，且知方也。」<span 
class="style7">師古曰：「皆論語所載也。方，道也。比音必寐反。」</span>治其賦兵敎以禮誼之謂也。</p>
                            <p>春秋之後，滅弱吞小，並為戰國，稍增講武之禮，以為戲樂，用相夸視。<span 
class="style7">師古曰：「視讀曰示。」</span>而秦更名角抵，<span 
class="style7">師古曰：「抵音丁禮反，解在武紀。」</span>先王之禮沒於淫樂中矣。雄桀之士因埶輔時，作為權詐以相傾覆，吳有孫武，齊有孫臏，<span 
class="style7">師古曰：「臏音頻忍反。」</span>魏有吳起，秦有商鞅，皆禽敵立勝，垂著篇籍。當此之時，合從連衡，<span 
class="style7">師古曰：「衡，橫也。戰國時，齊、楚、韓、魏、燕、趙為從，秦國為衡。從音子容反。謂其地形南北從長也。秦地形東西橫長，故為衡也。」</span>轉相攻伐，代為雌雄。<span 
class="style7">師古曰：「代亦迭也。」</span>齊愍以技擊彊，<span 
class="style7">孟康曰：「兵家之技巧。技巧者，習手足，便器械，積機關，以立攻守之勝。」</span>魏惠以武卒奮，<span 
class="style7">師古曰：「奮，盛起。」</span>秦昭以銳士勝。<span 
class="style7">師古曰：「銳，勇利。」</span>世方爭於功利，而馳說者以孫、吳為宗。時唯孫卿明於王道，<span 
class="style7">師古曰：「孫卿，楚人也，姓荀字況，避漢宣帝之諱，故改曰孫卿。」</span>而非之曰：「彼孫、吳者，上埶利而貴變詐；施於暴亂昏嫚之國，君臣有閒，<span 
class="style7">師古曰：「言有間隙不諧和。」</span>上下離心，政謀不良，故可變而詐也。夫仁人在上，為下所卬，<span 
class="style7">師古曰：「卬讀曰仰。」</span>猶子弟之衞父兄，若手足之扞頭目，何可當也？<span 
class="style7">師古曰：「扞，禦難也，音下旦反。」</span>鄰國望我，歡若親戚，芬若椒蘭，顧視其上，猶焚灼仇讎。人情豈肯為其所惡而攻其所好哉？故以桀攻桀，猶有巧拙；以桀詐堯，若卵投石，夫何幸之有！<span 
class="style7">師古曰：「言往必破碎。」</span>詩曰：『武王載斾，有虔秉鉞，如火烈烈，則莫我敢遏。<span 
class="style7">師古曰：「殷頌長發之詩也。武王謂湯也。虔，敬也。遏，止也。言湯建號興師，本猶仁義，雖執戚鉞，以敬為先，故得如火之盛，無能止也。」</span>』言以仁誼綏民者，無敵於天下也。若齊之技擊，得一首則受賜金。事小敵脃，則媮可用也；<span 
class="style7">師古曰：「媮與偷同，謂苟且。」</span>事鉅敵堅，則渙然離矣。<span 
class="style7">師古曰「鉅，大也。渙然，散貌。」</span>是亡國之兵也。魏氏武卒，衣三屬之甲，<span 
class="style7">服虔曰：「作大甲三屬，竟人身也。」蘇林曰：「兜鍪也，盆領也，髀褌也。」如淳曰：「上身一，髀褌一，踁繳一，凡三屬也。」師古曰：「如說是也。屬，聯也，音之欲反。髀音陛。踁即脛字。」</span>操十二石之弩，負矢五十个，置戈其上，冠冑帶劔，贏三日之糧，<span 
class="style7">師古曰：「个讀曰箇。箇，枚也。冑，兜鍪也。冠冑帶劔者，著兜鍪而又帶劔也。贏謂擔負也，音盈。」</span>日中而趨百里，<span 
class="style7">師古曰：「中，一日之中。」</span>中試則復其戶，利其田宅。<span 
class="style7">師古曰：「中試，試之而中科條也。復謂免其賦稅也。利田宅者，給其便利之處也。中音竹仲反。復音方目反。」</span>如此，則其地雖廣，其稅必寡，其氣力數年而衰。是危國之兵也。秦人，其生民也陿阸，其使民也酷烈。<span 
class="style7">師古曰：「陿，地小也。隘，險固也。酷，重厚也。烈，猛威也。」</span>劫之以埶，隱之以阸，<span 
class="style7">鄭氏曰：「秦地多隘，臧隱其民於隘中也。」臣瓚曰：「秦政急峻，隱括其民於隘狹之法。」師古曰：「鄭說是也。」</span>狃之以賞慶，道之以刑罰，<span 
class="style7">師古曰：「狃，串習也，音女九反。道讀曰導。」</span>使民所以要利於上者，非戰無由也。功賞相長，五甲首而隷五家，<span 
class="style7">服虔曰：「能得著甲者五人首，使得隷役五家也。」如淳曰：「役隷五家，是為相君長。」</span>是最為有數，故能四世有勝於天下。然皆干賞蹈利之兵，庸徒鬻賣之道耳，<span 
class="style7">師古曰：「鬻音育。」</span>未有安制矜節之理也。<span 
class="style7">師古曰：「矜，持也。」</span>故雖地廣兵彊，鰓鰓常恐天下之一合而共軋己也。<span 
class="style7">蘇林曰：「鰓音慎而無禮則葸之葸。鰓，懼貌也。」張晏曰：「軋，踐轢也。」師古曰：「鰓音先祀反。軋音於黠反。」</span>至乎齊桓、晉文之兵，可謂入其域而有節制矣，<span 
class="style7">孟康曰：「入王兵之域，而未盡善也。」</span>然猶未本仁義之統也。故齊之技擊不可以遇魏之武卒，魏之武卒不可以直秦之銳士，<span 
class="style7">師古曰：「直亦當也。」</span>秦之銳士不可以當桓、文之節制，桓、文之節制不可以敵湯、武之仁義。」</p>
                            <p>故曰：「善師者不陳，<span 
class="style7">師古曰：「戰陳之義本因陳列為名，而音變耳，字則作陳，更無別體。而末代學者輒改其字旁從車，非經史之本文也。今宜依古，不從流俗也。」</span>善陳者不戰，善戰者不敗，善敗者不亡。」若夫舜修百僚，咎繇作士，<span 
class="style7">師古曰：「士師，理官，謂司寇之職也。」</span>命以「蠻夷猾夏，寇賊姦軌」，<span 
class="style7">師古曰：「虞書舜典舜命咎繇之文也。猾，亂也。夏，諸夏也。寇謂攻剽，賊謂殺人。在外為姦，在內為軌。」</span>而刑無所用，所謂善師不陳者也。湯、武征伐，陳師誓衆，而放禽桀、紂，<span 
class="style7">師古曰：「謂湯誓、泰誓、牧誓是也。」</span>所謂善陳不戰者也。齊桓南服彊楚，使貢周室，<span 
class="style7">師古曰：「謂僖四年伐楚，次于陘，責包茅不入，王祭不供也。」</span>北伐山戎，為燕開路，<span 
class="style7">師古曰：「謂莊三十年伐山戎，以其病燕故也。」</span>存亡繼絕，功為伯首，<span 
class="style7">師古曰：「謂存三亡國，衞、邢、魯也。伯讀曰霸。」</span>所謂善戰不敗者也。楚昭王遭闔廬之禍，國滅出亡，<span 
class="style7">師古曰：「謂定四年吳入郢，楚子出，涉睢濟江，入于雲中也。」</span>父老送之。王曰：「父老反矣！何患無君？」父老曰：「有君如是其賢也！」<span 
class="style7">師古曰：「言無有如此君者。」</span>相與從之。或犇走赴秦，號哭請救，<span 
class="style7">師古曰：「謂申包胥如秦乞師也。犇，古奔字。」</span>秦人為之出兵。<span 
class="style7">師古曰：「謂秦子蒲、子武帥車五百乘以救楚也。」</span>二國并力，遂走吳師，<span 
class="style7">師古曰：「謂子蒲大敗夫概王于沂，薳射之子從子西敗吳師於軍祥。」</span>昭王返國，<span 
class="style7">師古曰：「吳師已歸，楚子入郢。」</span>所謂善敗不亡者也。若秦因四世之勝，據河山之阻，任用白起、王翦豺狼之徒，奮其爪牙，禽獵六國，以并天下。<span 
class="style7">師古曰：「言如獵之取獸。」</span>窮武極詐，士民不附，卒隷之徒，還為敵讎，<span 
class="style7">師古曰：「謂陳勝、吳廣、英布之徒也。」</span>猋起雲合，果共軋之。<span 
class="style7">師古曰：「猋，疾風也。如猋之起，言其速也。如雲之合，言其盛也。猋音必遙反。」</span>斯為下矣。凡兵，所以存亡繼絕，救亂除害也。故伊、呂之將，子孫有國，與商周並。<span 
class="style7">師古曰：「言其同盛衰也。」</span>至於末世，苟任詐力，以快貪殘，爭城殺人盈城，爭地殺人滿野。孫、吳、商、白之徒，皆身誅戮於前，而國滅亡於後。<span 
class="style7">師古曰：「孫武、孫臏、吳起、商鞅、白起也。」</span>報應之埶，各以類至，其道然矣。</p>
                            <p>漢興，高祖躬神武之材，行寬仁之厚，緫擥英雄，以誅秦、項。任蕭、曹之文，用良、平之謀，騁陸、酈之辯，明叔孫通之儀，文武相配，大略舉焉。天下旣定，踵秦置材官於郡國，<span 
class="style7">師古曰：「踵，因也。」</span>京師有南北軍之屯。至武帝平百粵，內增七校，<span 
class="style7">晉灼曰：「百官表中壘、屯騎、步兵、越騎、長水、胡騎、射聲、虎賁，凡八校尉，胡騎不常置，故此言七也。」</span>外有樓舩，皆歲時講肄，修武備云。<span 
class="style7">師古曰：「肄，習也，音弋二反。」</span>至元帝時，以貢禹議，始罷角抵，而未正治兵振旅之事也。</p>
                            <p>古人有言：「天生五材，民並用之，<span 
class="style7">師古曰：「五材，金、木、水、火、土也。」</span>廢一不可，誰能去兵？」鞭扑不可弛於家，<span 
class="style7">師古曰：「弛，放也，音式爾反。」</span>刑罰不可廢於國，征伐不可偃於天下；用之有本末，行之有逆順耳。孔子曰：「工欲善其事，必先利其器。」<span 
class="style7">師古曰：「論語載孔子之言。」</span>文德者，帝王之利器；威武者，文德之輔助也。夫文之所加者深，則武之所服者大；德之所施者愽，則威之所制者廣。三代之盛，至於刑錯兵寢者，其本末有序，帝王之極功也。<span 
class="style7">師古曰：「刑錯兵寢，皆謂置而弗用也。」</span></p>
                            <p>昔周之法，建三典以刑邦國，詰四方：<span 
class="style7">師古曰：「詰，責也，音口一反。字或作誥，音工到反。誥，謹也，以刑治之令謹敕也。」</span>一曰，刑新邦用輕典；<span 
class="style7">師古曰：「新闢地立君之國，其人未習於敎，故用輕法。」</span>二曰，刑平邦用中典；<span 
class="style7">師古曰：「承平守成之國，則用中典常行之法也。」</span>三曰，刑亂邦用重典。<span 
class="style7">師古曰：「篡殺畔逆之國，化惡難移，則用重法誅殺之也。自此以上，大司寇所職也。」</span>五刑，墨罪五百，劓罪五百，宮罪五百，刖罪五百，殺罪五百，所謂刑平邦用中典者也。<span 
class="style7">師古曰：「墨，黥也，鑿其面以墨涅之。劓，截鼻也。宮，淫刑也，男子割腐，婦人幽閉。刖，斷足也。殺，死刑也。自此以上，司刑所職也。劓音牛兾反。刖音五刮反，又音月。」</span>凡殺人者踣諸市，<span 
class="style7">師古曰：「踣謂斃之也，音妨付反。」</span>墨者使守門，<span 
class="style7">師古曰：「黥面之人不妨禁衞也。」</span>劓者使守關，<span 
class="style7">師古曰：「以其貌毀，故遠之。」</span>宮者使守內，<span 
class="style7">師古曰：「人道旣絕，於事便也。」</span>刖者使守囿，<span 
class="style7">師古曰：「驅御禽獸，無足可也。」</span>完者使守積。<span 
class="style7">師古曰：「完謂不虧其體，但居作也。積，積聚之物也。自此以上，掌戮所職也。」</span>其奴，男子入于罪隷，<span 
class="style7">李竒曰：「男女徒緫名為奴。」</span>女子入舂槁。<span 
class="style7">孟康曰：「主暴燥舂之也。」韋昭曰：「舂，舂人；槁，槁人也。給此二官之役。」師古曰：「槁音古老反。」</span>凡有爵者，與七十者，與未齓者，皆不為奴。<span 
class="style7">師古曰：「有爵，謂命士以上也。齓，毀齒，男子八歲，女子七歲，而毀齒矣。自此以上，司厲所職也。」</span></p>
                            <p>周道旣衰，穆王眊荒，命甫侯度時作刑，以詰四方。<span 
class="style7">師古曰：「穆王，昭王之子也，享國旣百年，而王眊亂荒忽，乃命甫侯為司寇，商度時宜，而作刑之制，以治四方也。甫，國名也。眊音莫報反。度音大各反。」</span>墨罰之屬千，劓罰之屬千，髕罰之屬五百，宮罰之屬三百，大辟之罰其屬二百。<span 
class="style7">師古曰：「髕罰，去膝頭骨。大辟，死刑也。髕音頻忍反。」</span>五刑之屬三千，<span 
class="style7">師古曰：「五者之刑凡三千。」</span>蓋多於平邦中典五百章，所謂刑亂邦用重典者也。</p>
                            <p>春秋之時，王道寖壞，敎化不行，<span class="style7">師古曰：「寖，漸也。」</span>子產相鄭而鑄刑書。<span 
class="style7">師古曰：「子產，鄭大夫公孫僑也。鑄刑法於鼎，事在昭六年。」</span>晉叔嚮非之曰：<span 
class="style7">師古曰：「叔嚮，晉大夫羊舌肸也。遺其書以非之。嚮音許兩反。」</span>「昔先王議事以制，不為刑辟。<span 
class="style7">李竒曰：「先議其犯事，議定然後乃斷其罪，不為一成之刑著於鼎也。」師古曰：「虞舜則象以典刑，流宥五刑。周禮則三典五刑，以詰邦國。非不豫設，但弗宣露使人知之。」</span>懼民之有爭心也，猶不可禁禦，是故閑之以誼，糾之以政，<span class="style7">師古曰：「閑，防也。糾，舉也。」</span>行之以禮，守之以信，奉之以仁；<span 
class="style7">師古曰：「奉，養也。」</span>制為祿位以勸其從，<span 
class="style7">師古曰：「勸其從敎之心也。」</span>嚴斷刑罰以威其淫。<span 
class="style7">師古曰：「淫，放也。」</span>懼其未也，故誨之以忠，𢥠之以行，<span 
class="style7">晉灼曰：「𢥠，古竦字也。」師古曰：「𢥠謂獎也，又音所項反。」</span>敎之以務，<span 
class="style7">師古曰：「時所急。」</span>使之以和，<span 
class="style7">師古曰：「悅以使人也。」</span>臨之以敬，涖之以彊，<span 
class="style7">師古曰：「蒞謂監視也。」</span>斷之以剛。猶求聖哲之上，明察之官，忠信之長，慈惠之師。<span 
class="style7">師古曰：「上謂公侯也。官，卿佐也。長、師，皆列職之首也。」</span>民於是乎可任使也，而不生禍亂。民知有辟，則不忌於上，並有爭心，以徵於書，而徼幸以成之，弗可為矣。<span 
class="style7">師古曰：「辟，法也。為，治也。權移於法，故人不畏上，因危文以生詐妄，徼幸而成巧，則弗可治也。」</span>夏有亂政而作禹刑，商有亂政而作湯刑，周有亂政而作九刑。<span 
class="style7">韋昭曰：「謂正刑五，及流、贖、鞭、扑也。」</span>三辟之興，皆叔世也。<span 
class="style7">師古曰：「叔世言晚時也。」</span>今吾子相鄭國，制參辟，鑄刑書，<span 
class="style7">孟康曰：「謂夏、殷、周亂政所制三辟也。」</span>將以靖民，不亦難乎！<span 
class="style7">師古曰：「靖，安也，一曰治也。」</span>詩曰：『儀式刑文王之德，日靖四方。』<span 
class="style7">師古曰：「周頌我將之詩也。言法象文王之德，以為儀式，則四方日以安靖也。」</span>又曰：『儀刑文王，萬邦作孚。』<span 
class="style7">師古曰：「大雅文王詩也。孚，信也。又言法象文王，則萬國皆信順也。」</span>如是，何辟之有？<span 
class="style7">師古曰：「若詩所言，不宜制刑辟。」</span>民知爭端矣，將棄禮而徵於書。<span 
class="style7">師古曰：「取證於刑書。」</span>錐刀之末，將盡爭之，<span 
class="style7">師古曰：「喻微細。」</span>亂獄滋豐，貨賂並行。<span 
class="style7">師古曰：「滋，益也。」</span>終子之世，鄭其敗虖！」子產報曰：「若吾子之言，僑不材，不能及子孫，吾以救世也。」<span 
class="style7">師古曰：「言雖非長乆之法，且救當時之敝。」</span>媮薄之政，自是滋矣。孔子傷之，曰：「導之以德，齊之以禮，有恥且格；導之以政，齊之以刑，民免而無恥。」<span 
class="style7">師古曰：「論語載孔子之言也。格，正也。言用德禮，則人有恥而自正；尚政刑，則下苟免而無恥。」</span>「禮樂不興，則刑罰不中；刑罰不中，則民無所錯手足。」<span 
class="style7">師古曰：「亦論語所載孔子之言也。禮以治人，樂以易俗，二者不興，則刑罰濫矣。錯，置也。」</span>孟氏使陽膚為士師，<span 
class="style7">師古曰：「亦論語所載。陽膚，曾子弟子也。士師，獄官。」</span>問於曾子，<span 
class="style7">師古曰：「問何以居此職也。」</span>亦曰：「上失其道，民散乆矣。如得其情，則哀矜而勿喜。」<span 
class="style7">師古曰：「此曾子對辭。言萌俗澆離，輕犯於法，乃由上失其道，非下之過。今汝雖得獄情，當哀矜之，勿喜也。」</span></p>
                            <p>陵夷至於戰國，韓任申子，秦用商鞅，連相坐之法，造參夷之誅；<span 
class="style7">師古曰：「參夷，夷三族。」</span>增加肉刑、大辟，有鑿顛、抽脅、鑊亨之刑。<span 
class="style7">師古曰：「鼎大而無足曰鑊，以鬻人也。」</span></p>
                            <p>至於秦始皇，兼吞戰國，遂毀先王之法，滅禮誼之官，專任刑罰，躬操文墨，<span 
class="style7">師古曰：「躬，身也。操，執持也，音千高反。」</span>晝斷獄，夜理書，自程決事，日縣石之一。<span 
class="style7">服虔曰：「縣，稱也。石，百二十斤也。始皇省讀文書，日以百二十斤為程。」</span>而姦邪並生，赭衣塞路，囹圄成市，天下愁怨，潰而叛之。</p>
                            <p>漢興，高祖初入關，約法三章曰：「殺人者死，傷人及盜抵罪。」蠲削煩苛，兆民大說。<span 
class="style7">師古曰：「說讀曰悅。」</span>其後四夷未附，兵革未息，三章之法不足以禦姦，<span 
class="style7">師古曰：「禦，止也。」</span>於是相國蕭何攈摭秦法，<span 
class="style7">師古曰：「攈摭，謂收拾也。攈音九問反。摭音之石反。」</span>取其宜於時者，作律九章。</p>
                            <p>當孝惠、高后時，百姓新免毒蠚，人欲長幼養老。<span class="style7">師古曰：「蠚音呼各反。」</span>蕭、曹為相，填以無為，<span 
class="style7">師古曰：「言以無為之法填安百姓也。填音竹刃反。」</span>從民之欲，而不擾亂，是以衣食滋殖，刑罰用稀。</p>
                            <p>及孝文即位，躬脩玄默，勸趣農桑，減省租賦。而將相皆舊功臣，少文多質，懲惡亡秦之政，論議務在寬厚，恥言人之過失。化行天下，告訐之俗易。<span 
class="style7">師古曰：「訐，面相斥罪也，音居謁反。」</span>吏安其官，民樂其業，畜積歲增，戶口寖息。<span 
class="style7">師古曰：「畜讀曰蓄。寖，益也。息，生也。」</span>風流篤厚，禁罔疏闊。選張釋之為廷尉，罪疑者予民，<span 
class="style7">師古曰：「從輕斷。」</span>是以刑罰大省，至於斷獄四百，<span 
class="style7">師古曰：「謂普天之下重罪者也。」</span>有刑錯之風。</p>
                            <p>即位十三年，齊太倉令淳于公有罪當刑，詔獄逮繫長安。<span 
class="style7">師古曰：「逮，及也。辭之所及，則追捕之，故謂之逮。一曰逮者，在道將送，防禦不絕，若今之傳送囚也。」</span>淳于公無男，有五女，當行會逮，罵其女曰：「生子不生男，緩急非有益！」其少女緹縈，自傷悲泣，<span 
class="style7">師古曰：「緹縈，女名也。緹音他弟反。」</span>迺隨其父至長安，上書曰：「妾父為吏，齊中皆稱其廉平，今坐法當刑。妾傷夫死者不可復生，刑者不可復屬，<span 
class="style7">師古曰：「屬，聯也，音之欲反。」</span>雖後欲改過自新，其道亡繇也。<span 
class="style7">師古曰：「繇讀與由同。由，從也。」</span>妾願沒入為官婢，以贖父刑罪，使得自新。」書奏天子，天子憐悲其意，遂下令曰：「制詔御史：蓋聞有虞氏之時，畫衣冠異章服以為戮，而民弗犯，何治之至也！今法有肉刑三，<span 
class="style7">孟康曰：「黥、劓二，刖左右趾合一，凡三也。」</span>而姦不止，其咎安在？非乃朕德之薄，而教不明與！<span 
class="style7">師古曰：「與讀曰歟。」</span>吾甚自愧。故夫訓道不純而愚民陷焉。<span 
class="style7">師古曰：「道讀曰導。」</span>詩曰：『愷弟君子，民之父母。』<span 
class="style7">師古曰：「大雅泂酌之詩也。言君子有和樂簡易之德，則其下尊之如父，親之如母也。」</span>今人有過，教未施而刑已加焉，或欲改行為善，而道亡繇至，<span 
class="style7">師古曰：「繇讀與由同。」</span>朕甚憐之。夫刑至斷支體，刻肌膚，終身不息，<span 
class="style7">師古曰：「息，生也。」</span>何其刑之痛而不德也！豈為民父母之意哉？其除肉刑，有以易之；及令罪人各以輕重，不亡逃，有年而免。<span 
class="style7">孟康曰：「其不亡逃者，滿其年數，得免為庶人。」</span>具為令。」<span 
class="style7">師古曰：「使更為條制。」</span></p>
                            <p>丞相張蒼、御史大夫馮敬奏言：「肉刑所以禁姦，所由來者乆矣。陛下下明詔，憐萬民之一有過被刑，刑者終身不息，及罪人欲改行為善而道亡繇至，於盛德，臣等所不及也。臣謹議請定律曰：諸當完者，完為城旦舂；<span 
class="style7">臣瓚曰：「文帝除肉刑，皆有以易之，故以完易髡，以笞代劓，以釱左右止代刖。今旣曰完矣，不復云以完代完也。此當言髡者完也。」</span>當黥者，髡鉗為城旦舂；當劓者，笞三百；當斬左止者，笞五百；當斬右止，及殺人先自告，及吏坐受賕枉法，守縣官財物而即盜之，已論命復有籍笞罪者，皆棄市。<span 
class="style7">李竒曰：「命，逃亡也。復於論命中有罪也。」晉灼曰：「命者，名也，成其罪也。」師古曰：「止，足也。當斬右足者，以其罪次重，故從棄市也。殺人先自告，謂殺人而自首，得免罪者也。吏受賕枉法，謂曲公法而受賂者也。守縣官財物而即盜之，即今律所謂主守自盜者也。殺人害重，受賕盜物，贓汙之身，故此三罪已被論名而又犯笞，亦皆棄市也。今流俗書本『笞三百』『笞五百』之上及『劓者』之下有『籍笞』字，『復有籍笞罪』亦云『復有籍罪』，皆後人妄加耳，舊本無也。」</span>罪人獄已決，完為城旦舂，滿三歲為鬼薪白粲。鬼薪白粲一歲，為隷臣妾。隷臣妾一歲，免為庶人。<span 
class="style7">師古曰：「男子為隷臣，女子為隷妾。鬼薪白粲滿三歲為隷臣，隷臣一歲免為庶人。隷妾亦然也。」</span>隷臣妾滿二歲，為司寇。司寇一歲，及作如司寇二歲，皆免為庶人。<span 
class="style7">如淳曰：「罪降為司寇，故一歲，正司寇，故二歲也。」</span>其亡逃及有罪耐以上，不用此令。<span 
class="style7">師古曰：「於本罪中又重犯者也。」</span>前令之刑城旦舂歲而非禁錮者，完為城旦舂歲數以免。<span 
class="style7">李竒曰：「謂文帝作此令之前有刑者。」</span>臣昧死請。」制曰：「可。」是後，外有輕刑之名，內實殺人。斬右止者又當死。斬左止者笞五百，當劓者笞三百，率多死。<span 
class="style7">師古曰：「斬右止者棄市，故入於死。以笞五百代斬左止，笞三百代劓，笞數旣多，亦不活也。」</span></p>
                            <p>景帝元年，下詔曰：「加笞重罪無異，<span class="style7">孟康曰：「重罪謂死刑。」</span>幸而不死，不可為人。<span 
class="style7">師古曰：「謂不能自起居也。」</span>其定律：笞五百曰三百，笞三百曰二百。」猶尚不全。至中六年，又下詔曰：「加笞者，或至死而笞未畢，朕甚憐之。其減笞三百曰二百，笞二百曰一百。又笞者，所以教之也，其定箠令。」<span 
class="style7">師古曰：「箠，策也，所以擊者也，音止橤反。」</span>丞相劉舍、御史大夫衞綰請：「笞者，箠長五尺，其本大一寸，其竹也，末薄半寸，皆平其節。當笞者笞臀。<span 
class="style7">如淳曰：「然則先時笞背也。」師古曰：「臀音徒門反。」</span>毋得更人，<span 
class="style7">師古曰：「謂行笞者不更易人也。」</span>畢一罪乃更人。」自是笞者得全，然酷吏猶以為威。死刑旣重，而生刑又輕，民易犯之。</p>
                            <p>及至孝武即位，外事四夷之功，內盛耳目之好，徵發煩數，百姓貧耗，<span 
class="style7">師古曰：「耗，損也，音呼到反。」</span>窮民犯法，酷吏擊斷，姦軌不勝。於是招進張湯、趙禹之屬，條定法令，作見知故縱、監臨部主之法，<span 
class="style7">師古曰：「見知人犯法不舉告為故縱，而所監臨部主有罪并連坐也。」</span>緩深故之罪，<span 
class="style7">孟康曰：「孝武欲急刑，吏深害及故入人罪者，皆寬緩。」</span>急縱出之誅。<span 
class="style7">師古曰：「吏釋罪人，疑以為縱出，則急誅之。亦言尚酷。」</span>其後姦猾巧法，轉相比況，禁罔寖密。<span 
class="style7">師古曰：「寖，漸也。其下亦同。」</span>律令凡三百五十九章，大辟四百九條，千八百八十二事，死罪決事比萬三千四百七十二事。<span 
class="style7">師古曰：「比，以例相比況也。」</span>文書盈於几閣，典者不能徧睹。是以郡國承用者駮，<span 
class="style7">師古曰：「不曉其指，用意不同也。」</span>或罪同而論異。姦吏因緣為市，<span 
class="style7">師古曰：「弄法而受財，若市買之交易。」</span>所欲活則傅生議，所欲陷則予死比，<span 
class="style7">師古曰：「傅讀曰附。」</span>議者咸冤傷之。</p>
                            <p>宣帝自在閭閻而知其若此，及即尊位，廷史路溫舒上疏，言秦有十失，其一尚存，治獄之吏是也。語在溫舒傳。上深愍焉，迺下詔曰：「閒者吏用法，巧文寖深，是朕之不德也。夫決獄不當，使有罪興邪，不辜蒙戮，<span 
class="style7">晉灼曰：「當重而輕，使有罪者起邪惡之心也。」師古曰：「有罪者更興邪惡，無辜者反陷重刑，是決獄不平故。」</span>父子悲恨，朕甚傷之。今遣廷史與郡鞠獄，任輕祿薄，<span 
class="style7">如淳曰：「廷史，廷尉史也。以囚辭決獄事為鞠，謂疑獄也。」李竒曰：「鞠，窮也，獄事窮竟也。」師古曰：「李說是也。」</span>其為置廷平，秩六百石，員四人。其務平之，以稱朕意。」於是選于定國為廷尉，求明察寬恕黃霸等以為廷平，季秋後請讞。時上常幸宣室，齋居而決事，<span 
class="style7">如淳曰：「宣室，布政敎之室也。重用刑，故齋戒以決事。」晉灼曰：「未央宮中有宣室殿。」師古曰：「晉說是也。賈誼傳亦云受釐坐宣室，蓋其殿在前殿之側也，齋則居之。」</span>獄刑號為平矣。時涿郡太守鄭昌上疏言：「聖王置諫爭之臣者，非以崇德，防逸豫之生也；立法明刑者，非以為治，救衰亂之起也。今明主躬垂明聽，雖不置廷平，獄將自正；若開後嗣，不若刪定律令。<span 
class="style7">師古曰：「刪，刊也。有不便者，則刊而除之。」</span>律令一定，愚民知所避，姦吏無所弄矣。今不正其本，而置廷平以理其末也，政衰聽怠，則廷平將招權而為亂首矣。」<span 
class="style7">蘇林曰：「招音翹。翹，舉也，猶賣弄也。」孟康曰：「招，求也，招致權著己也。」師古曰：「孟說是也。」</span>宣帝未及修正。</p>
                            <p>元帝初立，迺下詔曰：「夫法令者，所以抑暴扶弱，欲其難犯而易避也。今律令煩多而不約，自典文者不能分明，而欲羅元元之不逮，<span 
class="style7">師古曰：「羅，網也。不逮，言意識所不及。」</span>斯豈刑中之意哉！<span 
class="style7">師古曰：「中，當也。」</span>其議律令可蠲除輕減者，條奏，唯在便安萬姓而已。」</p>
                            <p>至成帝河平中，復下詔曰：「甫刑云『五刑之屬三千，大辟之罰其屬二百』，<span 
class="style7">師古曰：「甫刑，即周書呂刑。初為呂侯，號曰呂刑，後為甫侯，又稱甫刑。」</span>今大辟之刑千有餘條，律令煩多，百有餘萬言，竒請它比，日以益滋，<span 
class="style7">師古曰：「竒請，謂常文之外，主者別有所請以定罪也。它比，謂引它類以比附之，稍增律條也。竒音居宜反。」</span>自明習者不知所由，<span 
class="style7">師古曰：「由，從也。」</span>欲以曉喻衆庶，不亦難乎！於以羅元元之民，夭絕亡辜，豈不哀哉！其與中二千石、二千石、愽士及明習律令者議減死刑及可蠲除約省者，令較然易知，條奏。書不云乎？『惟刑之恤哉！』<span 
class="style7">師古曰：「虞書舜典之辭。恤，憂也，言當憂刑也。」</span>其審核之，務準古法，<span 
class="style7">師古曰：「核，究其實也。」</span>朕將盡心覽焉。」有司無仲山父將明之材，<span 
class="style7">師古曰：「有司以下，史家之言也。大雅蒸人之詩曰：『肅肅王命，仲山父將之；邦國若否，仲山父明之。』將，行也。否，不善也。言王有誥命，則仲山父行之；邦國有不善之事，則仲山父明之。故引以為美，傷今不能然也。」</span>不能因時廣宣主恩，建立明制，為一代之法，而徒鉤摭微細，毛舉數事，以塞詔而已。<span 
class="style7">師古曰：「毛舉，言舉毫毛之事，輕小之甚。塞猶當者也。」</span>是以大議不立，遂以至今。議者或曰，法難數變，此庸人不達，疑塞治道，聖智之所常患者也。<span 
class="style7">師古曰：「塞謂不通也。」</span>故略舉漢興以來，法令稍定而合古便今者。</p>
                            <p>漢興之初，雖有約法三章，網漏吞舟之魚，<span 
class="style7">師古曰：「言疏闊。吞舟，謂大魚也。」</span>然其大辟，尚有夷三族之令。令曰：「當三族者，皆先黥，劓，斬左右止，笞殺之，梟其首，菹其骨肉於市。<span 
class="style7">師古曰：「菹謂醢也。菹音側於反。」</span>其誹謗詈詛者，又先斷舌。」故謂之具五刑。彭越、韓信之屬皆受此誅。至高后元年，乃除三族罪、祅言令。孝文二年，又詔丞相、太尉、御史：「法者，治之正，所以禁暴而衞善人也。今犯法者已論，而使無罪之父母妻子同產坐之及收，朕甚弗取。其議。」左右丞相周勃、陳平奏言：「父母妻子同產相坐及收，所以累其心，使重犯法也。<span 
class="style7">師古曰：「重，難也。累音力瑞反。」</span>收之之道，所由來乆矣。臣之愚計，以為如其故便。」文帝復曰：「朕聞之，法正則民愨，罪當則民從。<span 
class="style7">師古曰：「愨，謹也，音丘角反。」</span>且夫牧民而道之以善者，吏也；<span 
class="style7">師古曰：「道讀曰導。以善導之也。」</span>旣不能道，又以不正之法罪之，是法反害於民，為暴者也。<span 
class="style7">師古曰：「法害於人，是法為暴。」</span>朕未見其便，宜孰計之。」平、勃乃曰：「陛下幸加大惠於天下，使有罪不收，無罪不相坐，甚盛德，臣等所不及也。臣等謹奉詔，盡除收律、相坐法。」其後，新垣平謀為逆，復行三族之誅。由是言之，風俗移易，人性相近而習相遠，信矣。<span 
class="style7">師古曰：「論語云孔子曰『性相近，習相遠』也，言人同稟五常之性，其所取舍本相近也，但所習各異，漸漬而移，則相遠矣。」</span>夫以孝文之仁，平、勃之知，猶有過刑謬論如此甚也，而況庸材溺於末流者乎？</p>
                            <p>周官有五聽、八議、三刺、三宥、三赦之法。<span 
class="style7">師古曰：「刺，殺也。訊而有罪，則殺之也。宥，寬也。赦，舍也，謂釋置也。」</span>五聽：一曰辭聽，<span 
class="style7">師古曰：「觀其出言，不直則煩。」</span>二曰色聽，<span 
class="style7">師古曰：「觀其顏色，不直則變。」</span>三曰氣聽，<span 
class="style7">師古曰：「觀其氣息，不直則喘。」</span>四曰耳聽，<span 
class="style7">師古曰：「觀其聽聆，不直則惑。」</span>五曰目聽。<span 
class="style7">師古曰：「觀其瞻視，不直則亂。」</span>八議：一曰議親，<span 
class="style7">師古曰：「王之親族也。」</span>二曰議故，<span 
class="style7">師古曰：「王之故舊也。」</span>三曰議賢，<span 
class="style7">師古曰：「有德行者也。」</span>四曰議能，<span 
class="style7">師古曰：「有道藝者。」</span>五曰議功，<span 
class="style7">師古曰：「有大勳力者。」</span>六曰議貴，<span 
class="style7">師古曰：「爵位高者也。」</span>七曰議勤，<span 
class="style7">師古曰：「謂盡悴事國者也。」</span>八曰議賔。<span 
class="style7">師古曰：「謂前代之後，王所不臣者也。自五聽以下至此，皆小司寇所職也。」</span>三刺：一曰訊羣臣，再曰訊羣吏，三曰訊萬民。<span 
class="style7">師古曰：「訊，問也，音信。」</span>三宥：一曰弗識，二曰過失，三曰遺忘。<span 
class="style7">師古曰：「弗識，不審也。過失，非意也。遺忘，忽忘也。」</span>三赦：一曰幼弱，二曰老眊，三曰憃愚。<span 
class="style7">師古曰：「幼弱，謂七歲以下。老眊，謂八十以上。憃愚，生而癡騃者。自三刺以下至此，皆司刺所職也。眊讀與耄同。憃音丑江反，又音貞巷反。」</span>凡囚，「上罪梏拲而桎，中罪梏桎，下罪梏；王之同族拲，有爵者桎，以待敝。」<span 
class="style7">師古曰：「械在手曰梏，兩手同械曰拲，在足曰桎。敝，斷罪也。自此以上掌囚所職也。梏音古篤反。拲即拱字也。桎音之日反。敝音蔽。」</span>高皇帝七年，制詔御史：「獄之疑者，吏或不敢決，有罪者久而不論，無罪者久繫不決。自今已來，縣道官獄疑者，各讞所屬二千石官，二千石官以其罪名當報。<span 
class="style7">師古曰：「當謂處斷也。」</span>所不能決者，皆移廷尉，廷尉亦當報之。廷尉所不能決，謹具為奏，傅所當比律令以聞。」<span 
class="style7">師古曰：「傅讀曰附。」</span>上恩如此，吏猶不能奉宣。故孝景中五年復下詔曰：「諸獄疑，雖文致於法而於人心不厭者，輒讞之。」其後獄吏復避微文，遂其愚心。至後元年，又下詔曰：「獄，重事也。人有愚智，官有上下。獄疑者讞，有令讞者已報讞而後不當，讞者不為失。」<span 
class="style7">師古曰：「解並在景紀。」</span>自此之後，獄刑益詳，近於五聽三宥之意。三年復下詔曰：「高年老長，人所尊敬也；鰥寡不屬逮者，人所哀憐也。<span 
class="style7">師古曰：「屬音之欲反。」</span>其著令：年八十以上，八歲以下，及孕者未乳，<span 
class="style7">師古曰：「乳，產也，音人喻反。」</span>師、朱儒<span 
class="style7">如淳曰：「師，樂師盲瞽者。朱儒，短人不能走者。」</span>當鞠繫者，頌繫之。」<span 
class="style7">師古曰：「頌讀曰容。容，寬容之，不桎梏。」</span>至孝宣元康四年，又下詔曰：「朕念夫耆老之人，髮齒墮落，血氣旣衰，亦無逆亂之心，今或羅于文法，執于囹圄，不得終其年命，朕甚憐之。自今以來，諸年八十非誣告殺傷人，它皆勿坐。」至成帝鴻嘉元年，定令：「年未滿七歲，賊鬬殺人及犯殊死者，上請廷尉以聞，得減死。」合於三赦幼弱老眊之人。此皆法令稍定，近古而便民者也。<span 
class="style7">師古曰：「近音其靳反。」</span></p>
                            <p>孔子曰：「如有王者，必世而後仁；善人為國百年，可以勝殘去殺矣。」<span 
class="style7">師古曰：「論語載孔子之言。此謂若有受命之王，必三十年仁政乃成也。勝殘，謂勝殘暴之人，使不為惡。去殺，不行殺戮也。」</span>言聖王承衰撥亂而起，被民以德敎，<span 
class="style7">師古曰：「被，加也，音皮義反。」</span>變而化之，必世然後仁道成焉；至於善人，不入於室，然猶百年勝殘去殺矣。<span 
class="style7">師古曰：「論語稱子張問善人之道，子曰：『不踐跡，亦不入于室也。』言善人不但修踐舊跡而已，固少自創制，然亦不能入聖人之室。」</span>此為國者之程式也。今漢道至盛，歷世二百餘載，<span 
class="style7">師古曰：「今謂撰志時。」</span>考自昭、宣、元、成、哀、平六世之閒，斷獄殊死，率歲千餘口而一人，<span 
class="style7">如淳曰：「率天下犯罪者千口而有一人死。」</span>耐罪上至右止，三倍有餘。<span 
class="style7">李竒曰：「耐從司寇以上至右止，為千口三人刑。」</span>古人有言曰：「滿堂而飲酒，有一人鄉隅而悲泣，<span 
class="style7">師古曰：「鄉讀曰嚮。」</span>則一堂皆為之不樂。」王者之於天下，譬猶一堂之上也，故一人不得其平，為之悽愴於心。今郡國被刑而死者歲以萬數，天下獄二千餘所，其冤死者多少相覆，獄不減一人，此和氣所以未洽者也。</p>
                            <p>原獄刑所以蕃若此者，<span 
class="style7">師古曰：「蕃，多也，音扶元反。」</span>禮教不立，刑法不明，民多貧窮，豪桀務私，姦不輒得，獄豻不平之所致也。<span 
class="style7">服虔曰：「鄉亭之獄曰豻。」臣瓚曰：「獄岸，獄訟也。」師古曰：「小雅小宛之詩云『宜岸宜獄』。瓚說是也。」</span>書云「伯夷降典，悊民惟刑」，<span 
class="style7">師古曰：「周書甫刑之辭也。悊，知也。言伯夷下禮法以道人，人習知禮，然後用刑也。」</span>言制禮以止刑，猶隄之防溢水也。今隄防陵遟，禮制未立；死刑過制，生刑易犯；饑寒並至，窮斯濫溢；豪桀擅私，為之囊橐，<span 
class="style7">師古曰：「有底曰囊，無底曰橐。言容隱姦邪，若囊橐之盛物。」</span>姦有所隱，則狃而寖廣：<span 
class="style7">師古曰：「狃，串習也。寖，漸也。狃音女救反。」</span>此刑之所以蕃也。孔子曰：「古之知法者能省刑，本也；今之知法者不失有罪，末矣。」<span 
class="style7">師古曰：「省謂減除之，絕於未然，故曰本也。不失有罪，事止聽訟，所以為末。」</span>又曰：「今之聽獄者，求所以殺之；古之聽獄者，求所以生之。」與其殺不辜，寧失有罪。今之獄吏，上下相驅，以刻為明，深者獲功名，平者多後患。諺曰：「鬻棺者欲歲之疫。」<span 
class="style7">師古曰：「鬻，賣也。疫，癘病也。鬻音育。疫音役。」</span>非憎人欲殺之，利在於人死也。今治獄吏欲陷害人，亦猶此矣。凡此五疾，獄刑所以尤多者也。</p>
                            <p>自建武、永平，民亦新免兵革之禍，人有樂生之慮，與高、惠之閒同，而政在抑彊扶弱，朝無威福之臣，邑無豪桀之俠。以口率計，斷獄少於成、哀之閒什八，可謂清矣。<span 
class="style7">師古曰：「十少其八也。」</span>然而未能稱比隆於古者，以其疾未盡除，而刑本不正。</p>
                            <p>善乎！孫卿之論刑也，曰：「世俗之為說者，以為治古者無肉刑，<span 
class="style7">師古曰：「治古，謂上古至治之時也。治音丈吏反。」</span>有象刑墨黥之屬，菲履赭衣而不純，<span 
class="style7">師古曰：「菲，草履也。純，緣也。衣不加緣，示有恥也。菲音扶味反。純音之允反。」</span>是不然矣。以為治古，則人莫觸罪邪，豈獨無肉刑哉，亦不待象刑矣。<span 
class="style7">師古曰：「人不犯法，則象刑無所施也。」</span>以為人或觸罪矣，而直輕其刑，是殺人者不死，而傷人者不刑也。罪至重而刑至輕，民無所畏，亂莫大焉。凡制刑之本，將以禁暴惡，且懲其末也。<span 
class="style7">師古曰：「懲，止也。」</span>殺人者不死，傷人者不刑，是惠暴而寬惡也。故象刑非生於治古，方起於亂今也。<span 
class="style7">如淳曰：「古無象刑也，所有象刑之言者，近起今人惡刑之重，故遂推言古之聖君但以象刑，天下自治。」</span>凡爵列官職，賞慶刑罰，皆以類相從者也。一物失稱，亂之端也。<span 
class="style7">師古曰：「稱，宜也，音尺孕反。」</span>德不稱位，能不稱官，賞不當功，刑不當罪，不祥莫大矣焉。夫征暴誅悖，治之威也。殺人者死，傷人者刑，是百王之所同也，未有知其所由來者也。故治則刑重，亂則刑輕，<span 
class="style7">李竒曰：「世所以治者，乃刑重也；所以亂者，乃刑輕也。」</span>犯治之罪固重，犯亂之罪固輕也。書云『刑罰世重世輕』，此之謂也。」<span 
class="style7">師古曰：「周書甫刑之辭也。言刑罰輕重，各隨其時。」</span>所謂「象刑惟明」者，言象天道而作刑，<span 
class="style7">師古曰：「虞書益稷曰『咎繇方祗厥敘，方施象刑惟明』，言敬其次敘，施其法刑皆明白也。」</span>安有菲屨赭衣者哉？</p>
                            <p>孫卿之言旣然，又因俗說而論之曰：禹承堯舜之後，自以德衰而制肉刑，湯武順而行之者，以俗薄於唐虞故也。今漢承衰周暴秦極敞之流，俗已薄於三代，而行堯舜之刑，是猶以鞿而御駻突，<span 
class="style7">孟康曰：「以繩縛馬口之謂鞿。」晉灼曰：「鞿，古羈字也。」如淳曰：「駻音捍。突，惡馬也。」師古曰：「馬絡頭曰羈也。」</span>違救時之宜矣。且除肉刑者，本欲以全民也，今去髡鉗一等，轉而入於大辟。以死罔民，失本惠矣。<span 
class="style7">師古曰：「罔，謂羅網也。」</span>故死者歲以萬數，刑重之所致也。至乎穿窬之盜，忿怒傷人，男女淫佚，吏為姦臧，<span 
class="style7">師古曰：「佚讀與逸同。」</span>若此之惡，髡鉗之罰又不足以懲也。故刑者歲十萬數，民旣不畏，又曾不恥，刑輕之所生也。故俗之能吏，公以殺盜為威，專殺者勝任，奉法者不治，亂名傷制，不可勝條。是以罔密而姦不塞，刑蕃而民愈嫚。<span 
class="style7">師古曰：「塞，止也。蕃，多也，音扶元反。嫚與慢同。」</span>必世而未仁，百年而不勝殘，誠以禮樂闕而刑不正也。豈宜惟思所以清原正本之論，刪定律令，篹二百章，以應大辟。<span 
class="style7">孟康曰：「篹音撰。」</span>其餘罪次，於古當生，今觸死者，皆可募行肉刑。<span 
class="style7">李竒曰：「欲死邪，欲腐邪？」</span>及傷人與盜，吏受賕枉法，男女淫亂，皆復古刑，為三千章。詆欺文致微細之法，悉蠲除。<span 
class="style7">師古曰：「詆謂誣也，音丁禮反。」</span>如此，則刑可畏而禁易避，吏不專殺，法無二門，輕重當罪，民命得全，合刑罰之中，殷天人之和，<span 
class="style7">李竒曰：「殷亦中。」</span>順稽古之制，成時雍之化。成康刑錯，雖未可致，孝文斷獄，庶幾可及。詩云「宜民宜人，受祿于天」。<span 
class="style7">師古曰：「大雅假樂之詩也。蓋嘉成王之德云。」</span>書曰「立功立事，可以永年」。<span 
class="style7">師古曰：「今文泰誓之辭也。永，長也。」</span>言為政而宜於民者，功成事立，則受天祿而永年命，所謂「一人有慶，萬民賴之」者也。<span 
class="style7">師古曰：「呂刑之辭也。一人，天子也。言天子用刑詳審，有福慶之惠，則衆庶咸賴之也。」</span></p>
                            <hr />
                        </div>
                        <div class="next1">
<a href="022.htm">上卷</a> / <a href="a02.htm">漢書目錄</a> / <a 
href="024a.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

