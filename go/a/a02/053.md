

##### 漢書
　　 `卷五十三 ‧ 景十三王傳第二十三`

* * *

孝景皇帝十四男。王皇后生孝武皇帝。栗姬生臨江閔王榮、河閒獻王德、臨江哀王閼。`師古曰：「閼音烏葛反。」`程姬生魯共王餘、`師古曰：「共讀曰恭。下皆類此。」`江都易王非、`師古曰：「易音改易之易。謚法云『好更故舊曰易』。」`膠西于王端。`師古曰：「于，遠也，言其所行不善，遠乖道德，故以為謚。」`賈夫人生趙敬肅王彭祖、中山靖王勝。唐姬生長沙定王發。王夫人生廣川惠王越、膠東康王寄、清河哀王乘、常山憲王舜。`師古曰：「王夫人，即王皇后之妹也。」`

河間獻王德以孝景前二年立，脩學好古，實事求是。`師古曰：「務得事實，每求真是也。今流俗書本云求長長老，以是從人得善書，蓋妄加之耳。」`從民得善書，必為好寫與之，留其真，`師古曰：「真，正也。留其正本。」`金帛賜以招之。繇是四方道術之人不遠千里，`師古曰：「不以千里為遠，而自致也。繇與由同。」`或有先祖舊書，多奉以奏獻王者，`師古曰：「奏，進也。」`故得書多，與漢朝等。是時，淮南王安亦好書，所招致率多浮辯。`師古曰：「言無實用耳。」`獻王所得書皆古文先秦舊書，`師古曰：「先秦，猶言秦先，謂未焚書之前。」`周官、尚書、禮、禮記、`師古曰：「禮者，禮經也。禮記者，諸儒記禮之說也。」`孟子、老子之屬，皆經傳說記，七十子之徒所論。`師古曰：「七十子，孔子弟子也，解具在藝文志。」`其學舉六蓺，`師古曰：「此六藝謂六經。」`立毛氏詩、左氏春秋博士。脩禮樂，被服儒術，造次必於儒者。`師古曰：「被服，言常居處其中也。造次，謂所向必行也。被音皮義反。造音千到反。」`山東諸儒多從而遊。

武帝時，獻王來朝，獻雅樂，對三雍宮`應劭曰：「辟雍、明堂、靈臺也。雍，和也，言天地君臣人民皆和也。」`及詔策所問三十餘事。其對推道術而言，得事之中，`師古曰：「中音竹仲反。」`文約指明。`師古曰：「約，少也。指謂義之所趨，若人以手指物也。他皆類此。」`

立二十六年薨。中尉常麗以聞，曰：「王身端行治，`師古曰：「端，直；治，理也。」`溫仁恭儉，篤敬愛下，明知深察，惠于鰥寡。」大行令奏：「謚法曰『聦明睿知曰獻』，`師古曰：「睿，深也，通也。」`宜謚曰獻王。」子共王不害嗣，四年薨。子剛王堪嗣，十二年薨。子頃王授嗣，`師古曰：「頃音傾。諸為謚者，皆類此也。」`十七年薨。子孝王慶嗣，四十三年薨。子元嗣。

元取故廣陵厲王、厲王太子及中山懷王故姬廉等以為姬。甘露中，兾州刺史敞奏元，事下廷尉，逮召廉等。元迫脅凡七人，令自殺。有司奏請誅元，有詔削二縣，萬一千戶。後元怒少史留貴，留貴踰垣出，欲告元，元使人殺留貴母。有司奏元殘賊不改，不可君國子民。廢勿王，處漢中房陵。`師古曰：「房陵，漢中縣。」`居數年，坐與妻若共乘朱輪車，怒若，又笞擊，令自髡。漢中太守請治，病死。立十七年，國除。

絕五歲，成帝建始元年，復立元弟上郡庫令良，`如淳曰：「漢官北邊郡庫，官兵之所藏，故置令。」`是為河閒惠王。良脩獻王之行，母太后薨，服喪如禮。哀帝下詔襃揚曰：「河閒王良，喪太后三年，為宗室儀表，其益封萬戶。」二十七年薨。子尚嗣，王莽時絕。

臨江哀王閼以孝景前二年立，三年薨。無子，國除為郡。

臨江閔王榮以孝景前四年為皇太子，四歲廢為臨江王。三歲，坐侵廟壖地為宮，`師古曰：「壖音人緣反。解在食貨志及鼂錯傳。」`上徵榮。榮行，祖於江陵北門，`師古曰：「祖者，送行之祭，因饗飲也。昔黃帝之子纍祖好遠游而死於道，故後人以為行神也。」`旣上車，軸折車廢。`師古曰：「廢，壞也。」`江陵父老流涕竊言曰：「吾王不反矣！」榮至，詣中尉府對簿。中尉郅都簿責訊王，`　師古曰：「簿皆音薄戶反。訊，問也，音信。」`王恐，自殺。葬藍田，燕數萬銜土置冢上。百姓憐之。

榮最長，亡子，國除。`師古曰：「榮實最長，而傳居二王之後者，以其從太子被廢，後乃立為王也。」`地入于漢，為南郡。

魯恭王餘以孝景前二年立為淮陽王。吳楚反破後，以孝景前三年徙王魯。好治宮室苑囿狗馬，季年好音，`師古曰：「季年，末年也。」`不喜辭。`師古曰：「喜音許吏反。」`為人口吃難言。`師古曰：「吃音訖。」`

二十八年薨。子安王光嗣，初好音樂輿馬，晚節遴，`師古曰：「晚節猶言末時也。遴與𠫤同，猶言貪嗇也。」`唯恐不足於財。四十年薨。子孝王慶忌嗣，三十七年薨。子頃王勁嗣，二十八年薨。子文王睃嗣，十八年薨，亡子，國除。哀帝建平三年，復立頃王子睃弟郚鄉侯閔為王。`蘇林曰：「郚音魚，縣名也，屬東海郡。」師古曰：「又音吾。」`王莽時絕。

恭王初好治宮室，壞孔子舊宅以廣其宮，聞鐘磬琴瑟之聲，遂不敢復壞，於其壁中得古文經傳。

江都易王非以孝景前二年立為汝南王。吳楚反時，非年十五，有材氣，上書自請擊吳。景帝賜非將軍印，擊吳。吳已破，徙王江都，治故吳國，`師古曰：「治謂都之。劉濞所居也。」`以軍功賜天子旗。元光中，匈奴大入漢邊，非上書願擊匈奴，上不許。非好氣力，治宮館，招四方豪桀，驕奢甚。二十七年薨，子建嗣。

建為太子時，邯鄲人梁蚡持女欲獻之易王，建聞其美，私呼之，因留不出。蚡宣言曰：「子迺與其公爭妻！」建使人殺蚡。蚡家上書，下廷尉考，會赦，不治。易王薨未葬，建居服舍，`師古曰：「倚廬堊室之次也。」`召易王所愛美人淖姬等凡十人與姦。`鄭氏曰：「淖音卓王孫之卓。」蘇林曰：「淖音泥淖。」師古曰：「蘇說是，音女敎反。」`建女弟徵臣為蓋侯子婦，`師古曰：「女弟，即妹也。」`以易王喪來歸，建復與姦。建異母弟定國為淮陽侯，易王最小子也，其母幸立之，`師古曰：「兾得立其子為易王嗣。」`具知建事，行錢使男子荼恬上書告建淫亂，`蘇林曰：「荼音食邪反。」`不當為後。事下廷尉，廷尉治恬受人錢財為上書，論棄市。建罪不治。後數使使至長安迎徵臣，魯恭王太后聞之，`師古曰：「易王即魯恭王同母之弟，徵臣則太后之孫也，故與書戒之。」`遺徵臣書曰：「國中口語籍籍，慎無復至江都。」`師古曰：「籍籍，諠聒之意。」`後建使謁者吉請問共太后，`師古曰：「謂請問起居也。」`太后泣謂吉：「歸以吾言謂而王，`師古曰：「謂，告也。而，汝也。」`王前事漫漫，今當自謹，獨不聞燕齊事乎？`張晏曰：「燕王定國、齊王次昌皆與子昆弟姦，發覺自殺也。」`言吾為而王泣也。」吉歸，致共太后語，建大怒，擊吉，斥之。`師古曰：「斥謂退棄之。」`

建游章臺宮，令四女子乘小舩，建以足蹈覆其舩，`師古曰：「覆音芳目反。其下亦同。」`四人皆溺，二人死。後游雷波，`師古曰：「波讀為陂。雷陂，陂名。其下云入波中亦同。」`天大風，建使郎二人乘小舩入波中。舩覆，兩郎溺，攀舩，乍見乍沒。建臨觀大笑，令皆死。`師古曰：「不救止之，並死陂中也。」`

宮人姬八子有過者，輒令臝立擊鼓，`師古曰：「八子，姬妾官名也。臝者，露其形也，音來果反。」`或置樹上，久者三十日乃得衣；或髡鉗以鈆杵舂，`師古曰：「鈆者，錫之類也，立弋全反。」`不中程，輒掠；`師古曰：「程者，作之課也。掠，笞擊也。」`或縱狼令齧殺之，`師古曰：「縱，放也。」`建觀而大笑；或閉不食，令餓死。凡殺不辜三十五人。建欲令人與禽獸交而生子，彊令宮人臝而四據，與羝羊及狗交。`師古曰：「羝羊，牡羊，音丁奚反。」`

專為淫虐，自知罪多，國中多欲告言者，建恐誅，心內不安，與其后成光共使越婢下神，祝詛上。與郎中令等語怨望：「漢廷使者即復來覆我，我決不獨死！」`師古曰：「覆，治也。不獨死，言欲反也。覆音芳目反。」`

建亦頗聞淮南、衡山陰謀，恐一日發，為所并，遂作兵器。號王后父胡應為將軍。中大夫疾有材力，善騎射，`師古曰：「疾者，中大夫之名。」`號曰靈武君。作治黃屋蓋；刻皇帝璽，鑄將軍、都尉金銀印；作漢使節二十，綬千餘；具置軍官品員，及拜爵封侯之賞；具天下之輿地及軍陳圖。遣人通越繇王閩侯，遺以錦帛竒珍，繇王閩侯亦遺建荃、葛、`蘇林曰：「荃音詮，細布屬也。」服虔曰：「音蓀，細葛也。」臣瓚曰：「荃，香草也。」師古曰：「服、瓚二說皆非也。許慎云『荃，細布也』。字本作絟，音千全反，又音千劣反，蓋今南方筩布之屬皆為荃也。葛即今之葛布也。以荃及葛遺建也。」`珠璣、`師古曰：「璣謂珠之不圜者也，音機，又音畿。」`犀甲、翠羽、蝯熊竒獸，數通使往來，約有急相助。`師古曰：「約謂言契也。」`及淮南事發，治黨與，頗連及建，建使人多推金錢絕其獄。`師古曰：「行賄賂以滅其蹤緒也。」`

後復謂近臣曰：「我為王，詔獄歲至，生又無驩怡日，壯士不坐死，欲為人所不能為耳。」`師古曰：「亦言欲反也。」`建時佩其父所賜將軍印，載天子旗出。積數歲，事發覺，漢遣丞相長史與江都相雜案，索得兵器璽綬節反具，`師古曰：「索，搜也。」`有司請捕誅建。制曰：「與列侯吏二千石博士議。」議皆曰：「建失臣子道，積久，輒蒙不忍，遂謀反逆。所行無道，雖桀紂惡不至於此。天誅所不赦，當以謀反法誅。」有詔宗正、廷尉即問建。`師古曰：「即，就也，就其國問之。」`建自殺，后成光等皆棄市。六年國除，地入于漢，為廣陵郡。

絕百二十一年，平帝時新都侯王莽秉政，興滅繼絕，立建弟盱眙侯子宮為廣陵王，`師古曰：「盱音許于反。眙音怡。」`奉易王後。莽篡，國絕。

膠西于王端，孝景前三年立。為人賊盭，又陰痿，`師古曰：「盭，古戾字也，言其性賊害而佷戾也。痿音萎。」`一近婦人，病數月。有所愛幸少年，以為郎。郎與後宮亂，端禽滅之，及殺其子母。數犯法，`師古曰：「數音所角反。次下亦同。」`漢公卿數請誅端，天子弗忍，而端所為滋甚。`師古曰：「滋，益也。」`有司比再請，削其國，去太半。`張晏曰：「三分之二為太半，一為少半。」師古曰：「比，頻也。」`端心慍，遂為無訾省。`蘇林曰：「為無所省錄也。」師古曰：「訾，訾財也。省，視也。言不視訾財也。」`府庫壞漏，盡腐財物，以鉅萬計，終不得收徙。`師古曰：「不收又不徙置他處。」`令吏毋得收租賦。端皆去衞，封其宮門，從一門出入。數變名姓，為布衣，之它國。`師古曰：「之，往也。」`

相二千石至者，奉漢法以治，端輒求其罪告之，亡罪者詐藥殺之。所以設詐究變，`師古曰：「究，極也。」`彊足以距諫，知足以飾非。相二千石從王治，則漢繩以法。故膠西小國，而所殺傷二千石甚衆。

立四十七年薨，無子，國除。地入于漢，為膠西郡。

趙敬肅王彭祖以孝景前二年立為廣川王。趙王遂反破後，徙王趙。彭祖為人巧佞，卑諂足共，`師古曰：「共讀曰恭。足恭，謂便辟也。」`而心刻深，好法律，持詭辯以中人。`師古曰：「詭辯，違道之辯也。中，傷也，音竹仲反。」`多內寵姬及子孫。相二千石欲奉漢法以治，則害於王家。是以每相二千石至，彭祖衣帛布單衣，`師古曰：「或帛或布以為單衣。」`自行迎除舍，`師古曰：「至除舍迎之也。除舍，謂初所至之舍。」`多設疑事以詐動之，得二千石失言，中忌諱，輒書之。二千石欲治者，則以此迫劫；不聽，迺上書告之，及汙以姦利事。彭祖立六十餘年，相二千石無能滿二歲，輒以罪去，大者死，小者刑。以故二千石莫敢治，而趙王擅權。使使即縣為賈人榷會，`韋昭曰：「平會兩家買賣之賈者。榷者，禁他家，獨王家得為之也。」師古曰：「即，就也。就諸縣而專榷賈人之會，若今和市矣。榷音角。會音工外反。」`入多於國租稅。以是趙王家多金錢，然所賜姬諸子，亦盡之矣。

彭祖不好治宮室禨祥，`服虔曰：「求福也。」師古曰：「禨，鬼俗也，字或作𩴆。淮南子曰『荊人鬼，越人𩴆』。禨祥，揔謂鬼神之事也。服說失之。禨音居衣反。」`好為吏。上書願督國中盜賊。`師古曰：「督，視察也。」`常夜從走卒行徼邯鄲中。`師古曰：「徼謂巡察也，音工釣反。」`諸使過客，以彭祖險陂，莫敢留邯鄲。`師古曰：「使謂京師使人也。過客，行客從趙過者也。陂謂傾側也，音彼義反。」`

乆之，太子丹與其女及同產姊姦。江充告丹淫亂，又使人椎埋攻剽，為姦甚衆。`師古曰：「椎殺人而埋之，故曰椎埋。剽，劫也。椎音直佳反，其字從木。剽音頻妙反，其字從刀。」`武帝遣使者發吏卒捕丹，下魏郡詔獄，治罪至死。彭祖上書冤訟丹，願從國中勇敢擊匈奴，`師古曰：「以勇敢自隨。」`贖丹罪，上不許。乆之，竟赦出。後彭祖入朝，因帝姊平陽隆慮公主，`師古曰：「慮音廬。」`求復立丹為太子，上不許。

彭祖取江都易王寵姬，王建所姦淖姬者，甚愛之，生一男，號淖子。彭祖以征和元年薨，謚敬肅王。彭祖薨時，淖姬兄為漢宦者，上召問：「淖子何如？」對曰：「為人多欲。」上曰：「多欲不宜君國子民。」問武始侯昌，曰：「無咎無譽。」上曰：「如是可矣。」遣使者立昌，是為頃王，十九年薨。子懷王尊嗣，五年薨。無子，絕二歲。宣帝立尊弟高，是為哀王，數月薨。子共王充嗣，五十六年薨。子隱嗣，王莽時絕。

初，武帝復以親親故，立敬肅王小子偃為平干王，`孟康曰：「今廣平。」`是為頃王，十一年薨。子繆王元嗣，二十五年薨。大鴻臚禹奏：「元前以刃賊殺奴婢，子男殺謁者，為刺史所舉奏，罪名明白。病先令，令能為樂奴婢從死，`師古曰：「先令者，預為遺令也。能為樂，作樂之人也。從死，以殉葬也。」`迫脅自殺者凡十六人，暴虐不道。故春秋之義，誅君之子不宜立。元雖未伏誅，不宜立嗣。」奏可，國除。

中山靖王勝以孝景前三年立。武帝初即位，大臣懲吳楚七國行事，議者多冤鼂錯之策，`師古曰：「言錯策為是，枉見殺也。」`皆以諸侯連城數十，泰強，欲稍侵削，數奏暴其過惡。`師古曰：「暴謂披布之。」`諸侯王自以骨肉至親，先帝所以廣封連城，犬牙相錯者，為盤石宗也。`師古曰：「錯，雜也，言其地相交雜。」`今或無罪，為臣下所侵辱，有司吹毛求疵，`師古曰：「疵，病也，音才斯反。」`笞服其臣，使證其君，多自以侵冤。

建元三年，代王登、長沙王發、中山王勝、濟川王明來朝，天子置酒，勝聞樂聲而泣。問其故，勝對曰：

　　臣聞悲者不可為絫欷，`師古曰：「絫，古累字。累，重也。欷，歔欷也，音許旣反。」`思者不可為歎息。`師古曰：「言聞欷歎之聲，則悲思益甚。」`故高漸離擊筑易水之上，荊軻為之低而不食；`應劭曰：「燕太子丹遣荊軻刺秦王，賔客祖於易水之上，漸離擊筑，士皆垂泣，荊卿不能復食也。」師古曰：「低謂俛首。」`雍門子壹微吟，孟甞君為之於邑。`張晏曰：「齊之賢者，居雍門，因以為號。」蘇林曰：「六國時人，名周，善鼓琴，母死無以葬，見孟甞君而微吟也。」如淳曰：「雍門子以善鼓琴見孟甞君，先說萬歲之後，高臺旣已顛，曲池又已平，墳墓生荊棘，牧豎游其上，孟甞君亦如是乎？孟甞君喟然歎息也。」師古曰：「如說是也，蘇失之矣。於邑，短氣貌。於音烏。邑音一合反，或讀如本字。」`今臣心結日乆，每聞幼眇之聲，不知涕泣之橫集也。`師古曰：「幼音一笑反。眇音妙。幼妙，精微也。」`

　　夫衆喣漂山，`應劭曰：「喣，吹喣也。」師古曰：「漂，動也。喣音許句反，又音許于反。漂音匹遙反。」`聚蟁成靁，`師古曰：「蟁，古蚊字。靁，古雷字。言衆蚊飛聲有若雷也。」`朋黨執虎，十夫橈椎。`師古曰：「橈，曲也，音女敎反。」`是以文王拘於牖里，孔子阨於陳、蔡。此乃烝庶之成風，增積之生害也。`師古曰：「烝庶，謂衆人也。」`臣身遠與寡，莫為之先，`師古曰：「身遠者，去帝京遠。與寡者，少黨與也。先謂素為延譽也。」`衆口鑠金，積毀銷骨，`師古曰：「解在鄒陽傳。」`叢輕折軸，羽翮飛肉，`師古曰：「言積載輕物，物多至令車軸毀折。而鳥之所以能飛翔者，以羽翮扇揚之故也。」`紛驚逢羅，潸然出涕。`晉灼曰：「言皆驚亂遇法罔，可為出涕者也。」師古曰：「潸，垂涕貌，音所姦反。」`

　　臣聞白日曬光，幽隱皆照；`師古曰：「曬，暴也，舒也，音山豉反，又音力支反。」`明月曜夜，蟁蝱宵見。`師古曰：「宵亦夜也。蝱音盲。」`然雲蒸列布，杳冥晝昬；塵埃抪覆，昧不見泰山。`師古曰：「抪亦布散也。昧，暗也。抪音鋪。」`何則？物有蔽之也。今臣雍閼不得聞，`師古曰：「雍讀曰壅。雍，塞也。閼猶止也，音烏曷反。」`讒言之徒𧒒生，`師古曰：「𧒒生，言衆多也。一曰𧒒與鋒同。」`道遼路遠，曾莫為臣聞，臣竊自悲也。

　　臣聞社鼷不灌，屋鼠不熏。`師古曰：「鼷，小鼠，音奚。」`何則？所託者然也。臣雖薄也，得蒙肺附；位雖卑也，得為東藩，屬又稱兄。`師古曰：「言於戚屬為帝兄。」`今羣臣非有葭莩之親，鴻毛之重，`張晏曰：「葭，蘆葉也。莩，葉裏白皮也。」晉灼曰：「莩，葭裏之白皮也，皆取喻於輕薄也。」師古曰：「葭，蘆也。莩者，其筩中白皮至薄者也。葭莩喻薄，鴻毛喻輕薄甚也。莩音孚。張言葉裏白皮非也。」`羣居黨議，朋友相為，使夫宗室擯卻，骨肉冰釋。`師古曰：「擯卻，謂斥退也。冰釋，言銷散也。擯音必刃反。卻音丘略反。」`斯伯竒所以流離，比干所以橫分也。`師古曰：「伯竒，周尹吉甫之子也，事後母至孝，而後母譖之於吉甫。吉甫欲殺之，伯竒乃亡走山林。比干諫紂，紂怒，殺而剖其心，故云橫分也。」`詩云「我心憂傷，惄焉如擣；假寐永歎，唯憂用老；心之憂矣，疢如疾首」，`師古曰：「小雅小弁之詩也。惄，思也。擣，築也。不脫衣冠而寐曰假寐。永，長也。疢，病也。言我心中憂思，如被擣築，假寐長歎，以憂致老，至於苦病，如遇首疾也。」`臣之謂也。

具以吏所侵聞。於是上乃厚諸侯之禮，省有司所奏諸侯事，`師古曰：「省，減也。」`加親親之恩焉。其後更用主父偃謀，令諸侯以私恩自裂地分其子弟，而漢為定制封號，輒別屬漢郡。漢有厚恩，而諸侯地稍自分析弱小云。

勝為人樂酒好內，`師古曰：「好內，耽於妻妾也。樂音五敎反。」`有子百二十餘人。常與趙王彭祖相非曰：「兄為王，專代吏治事。王者當日聽音樂，御聲色。」趙王亦曰：「中山王但奢淫，不佐天子撫循百姓，何以稱為藩臣！」

四十三年薨。子哀王昌嗣，一年薨。子糠王昆侈嗣，二十一年薨。子頃王輔嗣，四年薨。子憲王福嗣，十七年薨。子懷王循嗣，十五年薨，無子，絕四十五歲。成帝鴻嘉二年復立憲王弟孫利鄉侯子雲客，是為廣德夷王。二年薨，無子，絕十四歲。哀帝復立雲客弟廣漢為廣平王。薨，無後。平帝元始二年復立廣川惠王曾孫倫為廣德王，奉靖王後。王莽時絕。

長沙定王發，母唐姬，故程姬侍者。景帝召程姬，程姬有所避，不願進，`師古曰：「謂月事。」`而飾侍者唐兒使夜進。上醉，不知，以為程姬而幸之，遂有身。已乃覺非程姬也。及生子，因名曰發。`張晏曰：「長沙王生，乃發寤己之繆幸唐姬。」`以孝景前二年立。以其母微無寵，故王卑溼貧國。`應劭曰：「景帝後二年諸王來朝，有詔更前稱壽歌舞。定王但張袖小舉手，左右笑其拙。上怪問之，對曰：『臣國小地狹，不足回旋。』帝乃以武陵、零陵、桂陽益焉。」`

二十八年薨。子戴王庸嗣，二十七年薨。子頃王鮒鮈嗣，`服虔曰：「鮈音拘。」師古曰：「鮒音附。鮈音劬。字或作胕朐，其音同耳。」`十七年薨。子剌王建德嗣，`師古曰：「剌音來曷反。」`宣帝時坐獵縱火燔民九十六家，`師古曰：「縱，放也。」`殺二人，又以縣官事怨內史，敎人誣告以棄市罪，削八縣，罷中尉官。`師古曰：「減其官屬，所以貶抑之。」`三十四年薨。子煬王旦嗣，`師古曰：「煬音弋向反。」`二年薨。無子，絕歲餘。元帝初元三年復立旦弟宗，是為孝王，五年薨。子魯人嗣，王莽時絕。

廣川惠王越以孝景中二年立，十三年薨。子繆王齊嗣，`師古曰：「謚法曰『蔽仁傷善曰繆』。」`四十四年薨。初齊有幸臣乘距，已而有罪，欲誅距。距亡，齊因禽其宗族。距怨王，乃上書告齊與同產姦。`師古曰：「謂其姊妺也。」`是後，齊數告言漢公卿及幸臣所忠等，`師古曰：「所姓，忠名。解具在食貨志。」`又告中尉蔡彭祖捕子明，`孟康曰：「彭祖子名明也。」師古曰：「孟說非也。明，廣川王子也。」`罵曰：「吾盡汝種矣！」`師古曰：「王誣彭祖罵明云然。」`有司案驗，不如王言，劾齊誣罔，大不敬，請繫治。齊恐，上書願與廣川勇士奮擊匈奴，上許之。未發，病薨。有司請除國，奏可。

後數月，下詔曰：「廣川惠王於朕為兄，朕不忍絕其宗廟，其以惠王孫去為廣川王。」去即繆王齊太子也，師受易、論語、孝經皆通，好文辭方技博弈倡優。其殿門有成慶畫，短衣大絝長劔，`晉灼曰：「成慶，荊軻也，衞人謂之慶卿，燕人謂之荊卿。」師古曰：「成慶，古之勇士也，事見淮南子，非荊卿也。」`去好之，作七尺五寸劔，被服皆効焉。有幸姬王昭平、王地餘，許以為后。去甞疾，姬陽成昭信侍視甚謹，`師古曰：「陽成姓也，昭信名也。」`更愛之。去與地餘戲，得褏中刀，`師古曰：「褏，古衣袖字。」`笞問狀，服欲與昭平共殺昭信。笞問昭平，不服，以鐵鍼鍼之，`師古曰：「以鍼刺也。鍼音之林反。」`彊服。乃會諸姬，去以劔自擊地餘，令昭信擊昭平，皆死。昭信曰：「兩姬婢且泄口。」復絞殺從婢三人。後昭信病，夢見昭平等以狀告去。去曰：「虜乃復見畏我！`師古曰：「言其見形令我畏忌也。見音胡電反。」`獨可燔燒耳。」掘出尸，皆燒為灰。

後去立昭信為后；幸姬陶望卿為脩靡夫人，主繒帛；崔脩成為明貞夫人，主永巷。昭信復譖望卿曰：「與我無禮，衣服常鮮於我，`師古曰：「鮮謂新華也。」`盡取善繒匄諸宮人。」`師古曰：「匄，乞遺之也，音工艾反。」`去曰：「若數惡望卿，不能減我愛；`師古曰：「若，汝也。惡謂讒毀也。」`設聞其淫，我亨之矣。」後昭信謂去曰：「前畫工畫望卿舍，望卿袒裼傅粉其傍。`師古曰：「袒裼，脫衣露其肩背也。袒音但。裼音錫。」`又數出入南戶窺郎吏，疑有姦。」去曰：「善司之。」以故益不愛望卿。後與昭信等飲，諸姬皆侍，去為望卿作歌曰：「背尊章，嫖以忽，`孟康曰：「嫖音匹昭反。」師古曰：「尊章猶言舅姑也。今關中俗婦呼舅為鍾。鍾者章聲之轉也。」`謀屈竒，`師古曰：「屈竒，竒異也。屈音其勿反。」`起自絕。行周流，自生患，諒非望，今誰怨！」`師古曰：「諒，信也。言昔被愛寵，信非所望，今見罪責，無所怨也。」`使美人相和歌之。去曰：「是中當有自知者。」昭信知去已怒，即誣言望卿歷指郎吏卧處，具知其主名，又言郎中令錦被，疑有姦。去即與昭信從諸姬至望卿所，臝其身，更擊之。`師古曰：「更音工衡反。」`令諸姬各持燒鐵共灼望卿。望卿走，自投井死。昭信出之，椓杙其陰中，`師古曰：「杙，橜也。椓音竹角反。杙音弋。」`割其鼻脣，斷其舌。謂去曰：「前殺昭平，反來畏我，`師古曰：「令我恐畏也。」`今欲靡爛望卿，`師古曰：「靡，碎也，音縻，其下亦同。」`使不能神。」與去共支解，置大鑊中，取桃灰毒藥并煑之，召諸姬皆臨觀，連日夜靡盡。復共殺其女弟都。

後去數召姬榮愛與飲，昭信復譖之，曰：「榮姬視瞻，意態不善，疑有私。」時愛為去刺方領繡，`服虔曰：「如今小兒卻襲衣也。頸下施衿，領正方直。」晉灼曰：「今之婦人直領也。繡為方領，上刺作黼黻文。王莽傳曰『有人著赤繢方領』。方領，上服也。」師古曰：「晉說是也。」`去取燒之。愛恐，自投井。出之未死，笞問愛，自誣與醫姦。去縛繫柱，燒刀灼潰兩目，`師古曰：「潰，決也。」`生割兩股，銷鈆灌其口中。愛死，支解以棘埋之。諸幸於去者，昭信輒譖殺之，凡十四人，皆埋太后所居長壽宮中。宮人畏之，莫敢復迕。`師古曰：「迕，逆也，不敢逆昭信意。」`

昭信欲擅愛，曰：「王使明貞夫人主諸姬，淫亂難禁。請閉諸姬舍門，無令出敖。」`師古曰：「敖謂游戲也。」`使其大婢為僕射，`師古曰：「大婢，婢之長年也。」`主永巷，盡封閉諸舍，上籥於后，非大置酒召，不得見。去憐之，為作歌曰：「愁莫愁，居無聊。`師古曰：「聊，賴也。」`心重結，意不舒。內茀鬱，`師古曰：「茀音拂。」`憂哀積。上不見天，生何益！日崔隤，`師古曰：「崔隤猶言蹉跎也。崔音千回反。隤音頹。」`時不再。願棄軀，死無悔。」令昭信聲鼓為節，以敎諸姬歌之，歌罷輒歸永巷，封門。獨昭信兄子初為乘華夫人，得朝夕見。昭信與去從十餘奴博飲游敖。

初去年十四五，事師受易，師數諫正去，`師古曰：「數音所角反。其下亦同。」`去益大，`師古曰：「益大，謂年漸長大也。」`逐之。內史請以為掾，師數令內史禁切王家。去使奴殺師父子，不發覺。後去數置酒，令倡俳臝戲坐中以為樂。`師古曰：「倡，樂人也。俳，雜戲者也。」`相彊劾繫倡蘭入殿門，`如淳曰：「彊，相名也。」`奏狀。事下考案，倡辭，本為王敎脩靡夫人望卿弟都歌舞。使者召望卿、都，去對皆淫亂自殺。會赦不治。望卿前亨煑，即取他死人與都死并付其母。`師古曰：「死者，尸也。次下求其死亦同。」`母曰：「都是，望卿非也。」數號哭求死，昭信令奴殺之。奴得，`師古曰：「得者，為吏所捕得。」`辭服。本始三年，相內史奏狀，具言赦前所犯。天子遣大鴻臚、丞相長史、御史丞、廷尉正雜治鉅鹿詔獄，奏請逮捕去及后昭信。制曰：「王后昭信、諸姬奴婢證者皆下獄。」辭服。有司復請誅王。制曰：「與列侯、中二千石、二千石、博士議。」議者皆以為去悖虐，聽后昭信讒言，燔燒亨煑，生割剥人，距師之諫，殺其父子。凡殺無辜十六人，至一家母子三人，逆節絕理。其十五人在赦前，大惡仍重，`師古曰：「仍，頻也。重音直用反。」`當伏顯戮以示衆。制曰：「朕不忍致王於法，議其罰。」有司請廢勿王，與妻子徙上庸。奏可。與湯沐邑百戶。去道自殺，昭信棄市。

立二十二年，國除。後四歲，宣帝地節四年，復立去兄文，是為戴王。文素正直，數諫王去，故上立焉，二年薨。子海陽嗣，十五年，坐畫屋為男女臝交接，置酒請諸父姊妺飲，令仰視畫；又海陽女弟為人妻，而使與幸臣姦；又與從弟調等謀殺一家三人，已殺。甘露四年坐廢，徙房陵，國除。後十五年，平帝元始二年，復立戴王弟襄隄侯子瘉為廣德王，`師古曰：「隄音丁奚反。瘉音愈。」`奉惠王後，二年薨。子赤嗣，王莽時絕。

膠東康王寄以孝景中二年立，二十八年薨。淮南王謀反時，寄微聞其事，私作兵車鏃矢，`應劭曰：「樓車也，所以看敵國營壘之虛實也。」師古曰：「兵車止謂戰車耳。鏃矢，大鏃之矢，今所謂兵箭者也。鏃音子木反。」`戰守備，備淮南之起。及吏治淮南事，辭出之。`師古曰：「辭語所連，出其事。」`寄於上最親，`師古曰：「寄母王夫人即王皇后之妺，於上為從母，故寄於諸兄弟之中又更親也。此下有常山王云『天子為最親』，其義亦同。」`意自傷，發病而死，不敢置後。於是上聞寄有長子賢，母無寵，少子慶，母愛幸，寄常欲立之，為非次，因有過，遂無所言。上憐之，立賢為膠東王，奉康王祀，而封慶為六安王，王故衡山地。

膠東王賢立十五年薨，謚為哀王。子戴王通平嗣，二十四年薨。子頃王音嗣，五十四年薨。子共王授嗣，十四年薨。子殷嗣，王莽時絕。

六安共王慶立三十八年薨。子夷王祿嗣，十年薨。子繆王定嗣，二十二年薨。子頃王光嗣，二十七年薨。子育嗣，王莽時絕。

清河哀王乘以孝景中三年立，十二年薨。無子，國除。

常山憲王舜以孝景中五年立。舜，帝少子，驕淫，數犯禁，上常寬之。三十三年薨，子勃嗣為王。

初，憲王有不愛姬生長男梲，`蘇林曰：「音奪。」師古曰：「音他活反，其字從木。」`梲以母無寵故，亦不得幸於王。王后脩生太子勃。王內多，所幸姬生子平、子商，王后稀得幸。及憲王疾甚，諸幸姬侍病，王后以妬媢不常在，`師古曰：「媢亦妬也。媢音冒。」`輒歸舍。醫進藥，太子勃不自甞藥，又不宿留侍疾。及王薨，王后、太子乃至。憲王雅不以梲為子數，`師古曰：「雅，素也。數音所具反。」`不分與財物。郎或說太子、王后，令分梲財，皆不聽。太子代立，又不收恤梲。梲怨王后及太子。漢使者視憲王喪，梲自言憲王病時，王后、太子不侍，及薨，六日出舍，`如淳曰：「出服舍也。」`太子勃私姦、飲酒、博戲、擊筑，與女子載馳，環城過市，`師古曰：「環，繞也，音宦。」`入獄視囚。天子遣大行騫驗問，`師古曰：「張騫也。」`逮諸證者，`師古曰：「逮捕之。」`王又匿之。吏求捕，勃使人致擊笞掠，擅出漢所疑囚。有司請誅勃及憲王后脩。上曰：「脩素無行，使梲陷之罪。勃無良師傅，不忍致誅。」有司請廢勿王，徙王勃以家屬處房陵，上許之。

勃王數月，廢，國除。月餘，天子為最親，詔有司曰：「常山憲王早夭，后妾不和，適孽誣爭，`師古曰：「適音嫡。孽，庶也。」`陷于不誼以滅國，朕甚閔焉。其封憲王子平三萬戶，為真定王；子商三萬戶，為泗水王。」頃王平立二十五年薨。`師古曰：「真定頃王也。」`子烈王偃嗣，十八年薨。子孝王由嗣，二十二年薨。子安王雍嗣，二十六年薨。子共王普嗣，十五年薨。子陽嗣，王莽時絕。

泗水思王商立十二年薨。子哀王安世嗣，一年薨，無子。於是武帝憐泗水王絕，復立安世弟賀，是為戴王。立二十二年薨，有遺腹子煖，`師古曰：「煖音許遠反。」`相內史不以聞。太后上書，昭帝閔之，抵相內史罪，立煖，是為勤王。`師古曰：「勤，謚也。」`立三十九年薨。子戾王駿嗣，三十一年薨。子靖嗣，王莽時絕。

贊曰：昔魯哀公有言：「寡人生於深宮之中，長於婦人之手，未甞知憂，未甞知懼。」`師古曰：「哀公與孔子言也。事見孫卿子。」`信哉斯言也！雖欲不危亡，不可得已。`師古曰：「已，語終辭。」`是故古人以宴安為鴆毒，`師古曰：「左氏傳管敬仲云『宴安鴆毒，不可懷也』。」`亡德而富貴，謂之不幸。漢興，至于孝平，諸侯王以百數，率多驕淫失道。何則？沈溺放恣之中，居勢使然也。自凡人猶繫于習俗，而況哀公之倫乎！夫唯大雅，卓爾不羣，河閒獻王近之矣。

* * *

