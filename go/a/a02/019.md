

##### 漢書
　　 `卷十九上 ‧ 百官公卿表第七上`

* * *

師古曰：「漢制，三公號稱萬石，其俸月各三百五十斛穀。其稱中二千石者月各百八十斛，二千石者百二十斛，比二千石者百斛，千石者九十斛，比千石者八十斛，六百石者七十斛，比六百石者六十斛，四百石者五十斛，比四百石者四十五斛，三百石者四十斛，比三百石者三十七斛，二百石者三十斛，比二百石者二十七斛，一百石者十六斛。」

易敘宓羲、神農、黃帝作敎化民，`應劭曰：「宓羲氏始作八卦，神農氏為耒耜，黃帝氏作衣裳，神而化之，使民宜之。」師古曰；「見易下繫。宓音伏，字本作虙，轉寫訛謬耳。」`而傳述其官，`師古曰：「春秋左氏傳載郯子所說也。」`以為宓羲龍師名官，`應劭曰；「師者長也，以龍紀其官長，故為龍師。春官為青龍，夏官為赤龍，秋官為白龍，冬官為黑龍，中官為黃龍。」張晏曰：「庖羲將興，神龍負圖而至，因以名師與官也。」`神農火師火名，`應劭曰：「火德也，故為炎帝。春官為大火，夏官為鶉火，秋官為西火，各官為北火，中官為中火。」張晏曰：「神農有火星之瑞，因以名師與官也。」`黃帝雲師雲名，`應劭曰：「黃帝受命有雲瑞，故以雲紀事也。由是而言，故春官為青雲，夏官為縉雲，秋官為白雲，冬官為黑雲，中官為黃雲。」張晏曰：「黃帝有景雲之應，因以名師與官也。」`少昊鳥師鳥名。`應劭曰：「金天氏，黃帝子青陽也。」張晏曰：「少昊之立，鳳鳥適至，因以名官。鳳鳥氏為歷正，玄鳥司分，伯趙司至，青鳥司開，丹鳥司閉。」師古曰：「玄鳥，燕也。伯趙，伯勞也。青鳥，鶬鴳也。丹鳥，鷩雉也。」`自顓頊以來，為民師而命以民事，`應劭曰：「顓頊氏代少昊者也，不能紀遠，始以職事命官也。春官為木正，夏官為火正，秋官為金正，冬官為水正，中官為土正。」師古曰：「自此以上皆郯子之辭也。」`有重黎、句芒、祝融、后土、蓐收、玄冥之官，然已上矣。`應劭曰：「少昊有四叔，重為句芒，胲為蓐收，修及熙為玄冥。顓頊氏有子曰黎，為祝融。共工氏有子曰句龍，為后土。故有五行之官，皆封為上公，祀為貴神。」師古曰：「上謂其事乆遠也。胲音該。」`書載唐虞之際，命羲和四子`應劭曰：「堯命四子分掌四時之敎化也。」張晏曰：「四子謂羲仲、羲叔、和仲、和叔也。」師古曰：「事見虞書堯典。」`順天文，授民時；咨四岳，以舉賢材，揚側陋；`師古曰：「四嶽，分主四方諸侯者。」`十有二牧，柔遠能邇；`應劭曰：「牧，州牧也。」師古曰：「柔，安也，能，善也。邇，近也。」`禹作司空，平水土；`師古曰：「空，穴也。古人穴居，主穿土為穴以居人也。」`棄作后稷，播百穀；`應劭曰：「棄，臣名也。后，主也，為此稷官之主也。」師古曰：「播謂布種也。」`禼作司徒，敷五敎；`應劭曰：「五敎，父義，母慈，兄友，弟恭，子孝也。」師古曰；「禼音先列反。」`咎繇作士，正五刑；`應劭曰：「土，獄官之長。」張晏曰：「五刑謂墨、刖、劓、剕、宮、大辟也。」師古曰：「咎音臯。繇音弋昭反。墨，鑿其頟而涅以墨也。刖，斷足也。劓，割鼻也。剕，去髕骨也。宮，陰刑也。大辟，殺之也。」`垂作共工，利器用；`應劭曰：「垂，臣名也。為共工，理百工之事也。」師古曰：「共讀曰龔。」`![1017](../../imgs/1017.gif)作朕虞，育草木鳥獸；`應劭曰：「![1017](../../imgs/1017.gif)，伯益也。虞，掌山澤禽獸官名也。」師古曰：「![1017](../../imgs/1017.gif)，古益字也。虞，度也，主商度山川之事。」`伯夷作秩宗，典三禮；`應劭曰：「伯夷，臣名也。典天神、地祇、人鬼之禮也。」師古曰：「秩，次也；宗，尊也：主尊神之禮，可以次序也。」`夔典樂，和神人；`應劭曰：「夔，臣名也。」師古曰：「夔音鉅龜反。」`龍作納言，出入帝命。`應劭曰：「龍，臣名也。納言，如今尚書，管王之喉舌也。」師古曰：「自此以上皆堯典之文。」`夏、殷亡聞焉，`師古曰：「言夏、殷置官事不見於書傳也。禮記明堂位曰『夏后氏官百，殷二百』，蓋言其大數而無職號統屬也。」`周官則備矣。`師古曰：「事見周書周官篇及周禮也。」`天官冢宰，地官司徒，春官宗伯，夏官司馬，秋官司冦，冬官司空，是為六卿，`師古曰：「冢宰掌邦治，司徒掌邦敎，宗伯掌邦禮，司馬掌邦政，司寇掌邦禁，司空掌邦土也。」`各有徒屬職分，用於百事。`師古曰：「言百者，舉大數也。分音扶問反。」`太師、太傅、太保，是為三公，`應劭曰：「師，訓也。傅，覆也。保，養也。」師古曰：「傅，相也」`蓋參天子，坐而議政，無不緫統，故不以一職為官名。又立三少為之副，少師、少傅、少保，是為孤卿，與六卿為九焉。記曰三公無官，言有其人然后充之，`師古曰：「不必備員，有德者乃處之。」`舜之於堯，伊尹於湯，周公、召公於周，是也。或說司馬主天，司徒主人，司空主土，是為三公。四岳謂四方諸侯。自周衰，官失而百職亂，戰國並爭，各變異。秦兼天下，建皇帝之號，`張晏曰：「五帝自以德不及三皇，故自去其皇號。三王又以德不及五帝，自損稱王。秦自以德襃二行，故兼稱之。」`立百官之職。漢因循而不革，`師古曰：「革，改也。」`明簡易，隨時宜也。其後頗有所改。王莽篡位，慕從古官，而吏民弗安，亦多虐政，遂以亂亡。故略表舉大分，`師古曰：「分音扶問反。」`以通古今，備溫故知新之義云。`師古曰：「論語稱孔子曰『溫故而知新，可以為師矣』。溫猶厚也，言厚蓄故事，多識於新，則可為師。」`

相國、丞相，`應劭曰：「丞者，承也。相者，助也。」`皆秦官，金印紫綬，掌丞天子助理萬機。秦有左右，`荀悅曰：「秦本次國，命卿二人，是以置左右丞相，無三公官。」`高帝即位，置一丞相，十一年更名相國，綠綬。孝惠、高后置左右丞相，文帝一年復置一丞相。有兩長史，秩千石。哀帝元壽二年更名大司徒。武帝元狩五年初置司直，秩比二千石，掌佐丞相舉不法。

太尉，秦官，`應劭曰：「自上安下曰尉，武官悉以為稱。」`金印紫綬，掌武事。武帝建元二年省。元狩四年初置大司馬，`應劭曰：「司馬，主武也，諸武官亦以為號。」`以冠將軍之號。`師古曰：「冠者，加於其上共為一官也。」`宣帝地節三年置大司馬，不冠將軍，亦無印綬官屬。成帝綏和元年初賜大司馬金印紫綬，置官屬，祿比丞相，去將軍。哀帝建平二年復去大司馬印綬、官屬，冠將軍如故。元壽二年復賜大司馬印綬，置官屬，去將軍，位在司徒上。有長史，秩千石。

御史大夫，秦官，`應劭曰：「侍御史之率，故稱大夫云。」臣瓚曰：「茂陵書御史大夫秩中二千石。」`位上卿，銀印青綬，掌副丞相。有兩丞，秩千石。一曰中丞，在殿中蘭臺，掌圖籍祕書，外督部刺史，內領侍御史員十五人，受公卿奏事，舉劾按章。成帝綏和元年更名大司空，祿比丞相，置長史如中丞，官職如故。哀帝建平二年復為御史大夫，元壽二年復為大司空，御史中丞更名御史長史。侍御史有繡衣直指，`服虔曰：「指事而行，無阿私也。」師古曰：「衣以繡者，尊寵之也。」`出討姦猾，治大獄，武帝所制，不常置。

太傅，古官，高后元年初置，金印紫綬。後省，八年復置。後省，哀帝元壽二年復置。位在三公上。

太師、太保，皆古官，平帝元始元年皆初置，金印紫綬。太師位在太傅上，太保次太傅。

前後左右將軍，皆周末官，秦因之，位上卿，金印紫綬。漢不常置，或有前後，或有左右，皆掌兵及四夷。有長史，秩千石。

奉常，秦官，掌宗廟禮儀，有丞。景帝中六年更名太常。`應劭曰：「常，典也，掌典三禮也。」師古曰：「太常，王者旌旗也，畫日月焉，王有大事則建以行，禮官主奉持之，故曰奉常也。後改曰太常，尊大之義也。」`屬官有太樂、太祝、太宰、太史、太卜、太醫六令丞，又均官、都水兩長丞，`服虔曰：「均官，主山陵上槀輸入之官也。」如淳曰：「律，都水治渠隄水門。三輔黃圖云三輔皆有都水也。」`又諸廟寢園食官令長丞，有廱太宰、太祝令丞，`文穎曰：「廱，主熟食官。」如淳曰：「五畤在廱，故特置太宰以下諸官。」師古曰：「如說是也。雍，右扶風之縣也。太宰即是具食之官，不當復置饔人也。」`五畤各一尉。又博士及諸陵縣皆屬焉。景帝中六年更名太祝為祠祀，武帝太初元年更曰廟祀，初置太卜。

博士，秦官，掌通古今，秩比六百石，員多至數十人。武帝建元五年初置五經博士，宣帝黃龍元年稍增員十二人。元帝永光元年分諸陵邑屬三輔。王莽改太常曰秩宗。

郎中令，秦官，`臣瓚曰：「主郎內諸官，故曰郎中令。」`掌宮殿掖門戶，有丞。武帝太初元年更名光祿勳。`應劭曰：「光者，明也。祿者，爵也。勳，功也。」如淳曰：「胡公曰勳之言閽也。閽者，古主門官也。光祿主宮門。」師古曰：「應說是也。」`屬官有大夫、郎、謁者，皆秦官。又期門、羽林皆屬焉。`服虔曰：「與期門下以微行，後遂以名官。」師古曰：「羽林，亦宿衞之官，言其如羽之疾，如林之多也。一說羽所以為王者羽翼也。」`大夫掌論議，有太中大夫、中大夫、諫大夫，皆無員，多至數十人。武帝元狩五年初置諫大夫，秩比八百石，太初元年更名中大夫為光祿大夫，秩比二千石，太中大夫秩比千石如故。郎掌守門戶，出充車騎，有議郎、中郎、侍郎、郎中，皆無員，多至千人。議郎、中郎秩比六百石，侍郎比四百石，郎中比三百石。中郎有五官、左、右三將，秩皆比二千石。郎中有車、戶、騎三將，`如淳曰：「主車曰車郎，主戶衞曰戶郎。漢儀注郎中令主郎中，左右車將主左右車郎，左右戶將主左右戶郎也。」`秩皆比千石。謁者掌賔讚受事，員七十人，秩比六百石，有僕射，`應劭曰：「謁，請也，白也。僕，主也。」`秩比千石。期門掌執兵送從，武帝建元三年初置，比郎，無員，多至千人，有僕射，秩比千石。平帝元始元年更名虎賁郎，`師古曰：「賁讀與奔同，言如猛獸之奔。」`置中郎將，秩比二千石。羽林掌送從，次期門，武帝太初元年初置，名曰建章營騎，後更名羽林騎。又取從軍死事之子孫養羽林，官敎以五兵，號曰羽林孤兒。`師古曰：「五兵謂弓矢、殳、矛、戈、戟也。」`羽林有令丞。宣帝令中郎將、騎都尉監羽林，秩比二千石。僕射，秦官，自侍中、尚書、博士、郎皆有。古者重武官，有主射以督課之，軍屯吏、騶、宰、永巷宮人皆有，取其領事之號。`孟康曰：「皆有僕射，隨所領之事以為號也。若軍屯吏則曰軍屯僕射，永巷則曰永巷僕射。」`

衞尉，秦官，掌宮門衞屯兵，`師古曰：「漢舊儀云衞尉寺在宮內。胡廣云主宮闕之門內衞士，於周垣下為區廬。區廬者，若今之仗宿屋矣。」`有丞。景帝初更名中大夫令，後元年復為衞尉。屬官有公車司馬、衞士、旅賁三令丞。`師古曰：「漢官儀云公車司馬掌殿司馬門，夜徼宮中，天下上事及闕下凡所徵召皆緫領之，令秩六百石。旅，衆也。賁與奔同，言為奔走之任也。」`衞士三丞。又諸屯衞候、司馬二十二官皆屬焉。長樂、建章、甘泉衞尉皆掌其宮，`師古曰：「各隨所掌之宮以名官。」`職略同，不常置。

太僕，秦官，`應劭曰：「周穆王所置也，蓋大御衆僕之長，中大夫也。」`掌輿馬，有兩丞。屬官有大廄、未央、家馬三令，各五丞一尉。`師古曰：「家馬者，主供天子私用，非大祀戎事軍國所須，故謂之家馬也。」`又車府、路軨、騎馬、駿馬四令丞；`伏儼曰：「主乘輿路車，又主凡小車。軨，今之小馬車曲輿也。」師古曰：「軨音零。」`又龍馬、閑駒、橐泉、騊駼、承華五監長丞；`如淳曰：「橐泉廄在橐泉宮下。騊駼，野馬也。」師古曰：「閑，闌，養馬之所也，故曰閑駒。騊駼出北海中，其狀如馬，非野馬也。騊音徒高反。駼音塗。」`又邊郡六牧師菀令，各三丞；`師古曰：「漢官儀云牧師諸菀三十六所，分置北邊、西邊，分養馬三十萬頭。」`又牧橐、昆蹏令丞`應劭曰：「橐，橐佗。昆蹏，好馬名也。蹏音啼。」如淳曰：「爾雅曰『昆蹏研，善升甗』者也，因以為廄名。」師古曰：「牧橐，言牧養橐佗也。昆，獸名也。蹏研者，謂其蹄下平也。善升甗者，謂山形如甑，而能升之也。蹏即古蹄字耳。研音五見反。甗音言，又音牛偃反。」`皆屬焉。中太僕掌皇太后輿馬，不常置也。武帝太初元年更名家馬為挏馬，`應劭曰：「主乳馬，取其汁挏治之，味酢可飲，因以名官也。」如淳曰：「主乳馬，以韋革為夾兜，受數斗，盛馬乳，挏取其上肥，因名曰挏馬。禮樂志丞相孔光奏省樂官七十二人，給大官挏馬酒。今梁州亦名馬酪為馬酒。」晉灼曰：「挏音挺挏之挏。」師古曰：「晉音是也。挏音徒孔反。」`初置路軨。

廷尉，秦官，`應劭曰：「聽獄必質諸朝廷，與衆共之，兵獄同制，故稱廷尉。」師古曰：「廷，平也。治獄貴平，故以為號。」`掌刑辟，有正、左右監，秩皆千石。景帝中六年更名大理，武帝建元四年復為廷尉。宣帝地節三年初置左右平，秩皆六百石。哀帝元壽二年復為大理。王莽改曰作士。

典客，秦官，掌諸歸義蠻夷，有丞。景帝中六年更名大行令，武帝太初元年更名大鴻臚。`應劭曰：「郊廟行禮讚九賔，鴻聲臚傳之也。」`屬官有行人、譯官、別火三令丞`如淳曰：「漢儀注別火，獄令官，主治改火之事。」`及郡邸長丞。`師古曰：「主諸郡之邸在京師者也。」`武帝太初元年更名行人為大行令，初置別火。王莽改大鴻臚曰典樂。初，置郡國邸屬少府，中屬中尉，後屬大鴻臚。

宗正，秦官，`應劭曰：「周成王之時彤伯入為宗正也。」師古曰：「彤伯為宗伯，不謂之宗正。」`掌親屬，有丞。平帝元始四年更名宗伯。屬官有都司空令丞，`如淳曰：「律，司空主水及罪人。賈誼曰『輸之司空，編之徒官』。」`內官長丞。`師古曰：「律歷志主分寸尺丈也。」`又諸公主家令、門尉皆屬焉。王莽并其官於秩宗。初，內官屬少府，中屬主爵，後屬宗正。

治粟內史，秦官，掌穀貨，有兩丞。景帝後元年更名大農令，武帝太初元年更名大司農。屬官有太倉、均輸、平準、都內、籍田五令丞，`孟康曰：「均輸，謂諸當所有輸於官者，皆令輸其地土所饒，平其所在時賈，官更於佗處賣之，輸者旣便，而官有利也。」`斡官、鐵市兩長丞。`如淳曰：「斡音筦，或作幹。斡，主也，主均輸之事，所謂斡鹽鐵而榷酒酤也。」晉灼曰：「此竹箭幹之官長也。均輸自有令。」師古曰：「如說近是也。縱作幹讀，當以幹持財貨之事耳，非謂箭幹也。」`又郡國諸倉農監、都水六十五官長丞皆屬焉。騪粟都尉，`服虔曰：「騪音搜狩之搜。搜，索也。」`武帝軍官，不常置。王莽改大司農曰羲和，後更為納言。初，斡官屬少府，中屬主爵，後屬大司農。

少府，秦官，掌山海池澤之稅，以給共養，`應劭曰：「名曰禁錢，以給私養，自別為藏。少者，小也，故稱少府。」師古曰：「大司農供軍國之用，少府以養天子也。共音居用反。養音弋亮反。」`有六丞。屬官有尚書、符節、太醫、太官、湯官、導官、樂府、若盧、考工室、左弋、居室、甘泉居室、左右司空、東織、西織、東園匠十二官令丞，`服虔曰：「若盧，詔獄也。」鄧展曰：「舊洛陽兩獄，一名若盧，主受親戚婦女。」如淳曰：「若盧，官名也，藏兵器。品令曰若盧郎中二十人，主弩射。漢儀注有若盧獄令，主治庫兵將相大臣。」臣瓚曰：「冬官為考工，主作器械也。」師古曰：「太官主膳食，湯官主餅餌，導官主擇米。若盧，如說是也。左弋，地名。東園匠，主作陵內器物者也。」`又胞人、都水、均官三長丞，`師古曰：「胞人，主掌宰割者也。胞與庖同。」`又上林中十池監，`師古曰：「三輔黃圖云上林中池上籞五所，而此云十池監，未詳其數。」`又中書謁者、黃門、鉤盾、尚方、御府、永巷、內者、宦者七官令丞。`師古曰：「鉤盾主近苑囿，尚方主作禁器物，御府主天子衣服也。」`諸僕射、署長、中黃門皆屬焉。`師古曰：「中黃門，奄人居禁中在黃門之內給事者也。」`武帝太初元年更名考工室為考工，左弋為佽飛，居室為保宮，甘泉居室為昆臺，永巷為掖廷。佽飛掌弋射，有九丞兩尉，太官七丞，昆臺五丞，樂府三丞，掖廷八丞，宦者七丞，鉤盾五丞兩尉。成帝建始四年更名中書謁者令為中謁者令，初置尚書，員五人，有四丞。河平元年省東織，更名西織為織室。綏和二年，哀帝省樂府。王莽改少府曰共工。

中尉，秦官，掌徼循京師，`如淳曰：「所謂遊徼，徼循禁備盜賊也。」師古曰：「徼謂遮繞也。徼音工釣反。」`有兩丞、候、司馬、千人。`師古曰：「候及司馬及千人皆官名也。屬國都尉云有丞、候、千人。西域都護云司馬、候、千人各二人。凡此千人，皆官名也。」`武帝太初元年更名執金吾。`應劭曰：「吾者，禦也，掌執金革以禦非常。」師古曰：「金吾，鳥名也，主辟不祥。天子出行，職主先導，以禦非常，故執此鳥之象，因以名官。」`屬官有中壘、寺互、武庫、都船四令丞。`如淳曰：「漢儀注有寺互。都船獄令，治水官也。」`都船、武庫有三丞，中壘兩尉。又式道左右中候、候丞及左右京輔都尉、尉丞兵卒皆屬焉。`應劭曰：「式道凡三候，車駕出還，式道候持麾至宮門，門乃開。」師古曰：「式，表也。」`初，寺互屬少府，中屬主爵，後屬中尉。

自太常至執金吾，秩皆中二千石，丞皆千石。

太子太傅、少傅，古官。屬官有太子門大夫、`應劭曰：「員五人，秩六百石。」`庶子、`應劭曰：「員五人，秩六百石。」`先馬、`張晏曰：「先馬，員十六人，秩比謁者。」如淳曰：「前驅也。國語曰句踐親為夫差先馬。先或作洗也。」`舍人。

將作少府，秦官，掌治宮室，有兩丞、左右中候。景帝中六年更名將作大匠。屬官有石庫、東園主章、左右前後中校七令丞，`如淳曰：「章謂大材也。舊將作大匠主材吏名章曹掾。」師古曰：「今所謂木鍾者，蓋章聲之轉耳。東園主章掌大材，以供東園大匠也。」`又主章長丞。`師古曰：「掌凡大木也。」`武帝太初元年更名東園主章為木工。成帝陽朔三年省中候及左右前後中校五丞。

詹事，秦官，`應劭曰：「詹，省也，給也。」臣瓚曰：「茂陵書詹事秩真二千石。」`掌皇后、太子家，有丞。`師古曰：「皇后、太子各置詹事，隨其所在以名官。」`屬官有太子率更、家令丞，僕、中盾、衞率、厨廄長丞，`張晏曰：「太子稱家，故曰家令。」臣瓚曰：「茂陵中書太子家令秩八百石。」應劭曰：「中盾主周衞徼道，秩四百石。」如淳曰：「漢儀注衞率主門衞，秩千石。」師古曰：「掌知漏刻，故曰率更。自此以上，太子之官也。更音工衡反。」`又中長秋、私府、永巷、倉、廄、祠祀、食官令長丞。諸宦官皆屬焉。`師古曰：「自此以上，皆皇后之官。」`成帝鴻嘉三年省詹事官，并屬大長秋。`師古曰：「省皇后詹事，緫屬長秋也。」`長信詹事掌皇太后宮，景帝中六年更名長信少府，`張晏曰：「以太后所居宮為名也。居長信宮則曰長信少府，居長樂宮則曰長樂少府也。」`平帝元始四年更名長樂少府。

將行，秦官，`應劭曰：「皇后卿也。」`景帝中六年更名大長秋，`師古曰：「秋者收成之時，長者恒乆之義，故以為皇后官名。」`或用中人，或用士人。`師古曰：「中人，奄人也。」`

典屬國，秦官，掌蠻夷降者。武帝元狩三年昆邪王降，`師古曰：「昆音下門反。」`復增屬國，置都尉、丞、候、千人。屬官，九譯令。成帝河平元年省并大鴻臚。

水衡都尉，`應劭曰：「古山林之官曰衡。掌諸池苑，故稱水衡。」張晏曰：「主都水及上林苑，故曰水衡。主諸官，故曰都。有卒徒武事，故曰尉。」師古曰：「衡，平也，主平其稅入。」`武帝元鼎二年初置，掌上林苑，有五丞。屬官有上林、均輸、御羞、禁圃、輯濯、鍾官、技巧、六廄、辯銅九官令丞。`如淳曰：「御羞，地名也，在藍田，其土肥沃，多出御物可進者，揚雄傳謂之御宿。三輔黃圖御羞、宜春皆苑名也。輯濯，船官也。鍾官，主鑄錢官也。辯銅，主分別銅之種類也。」師古曰：「御宿，則今長安城南御宿川也，不在藍田。羞、宿聲相近，故或云御羞，或云御宿耳。羞者，珍羞所出；宿者，止宿之義。輯讀與楫同，音集；濯音直孝反：皆所以行船也。漢舊儀云天子六廄，未央、承華、騊駼、騎馬、輅軨、大廄也，馬皆萬匹。據此表，大僕屬官以有大廄、未央、輅軨、騎馬、騊駼、承華，而水衡又云六廄技巧官，是則技巧之徒供六廄者，其官別屬水衡也。」`又衡官、水司空、都水、農倉，又甘泉上林、都水七官長丞皆屬焉。上林有八丞十二尉，均輸四丞，御羞兩丞，都水三丞，禁圃兩尉，甘泉上林四丞。成帝建始二年省技巧、六廄官。王莽改水衡都尉曰予虞。初，御羞、上林、衡官及鑄錢皆屬少府。

內史，周官，秦因之，掌治京師。景帝二年分置左內史。`師古曰：「地理志云武帝建元六年置左右內史，而此表云景帝二年分置，表志不同。又據史記，知志誤矣。」`右內史武帝太初元年更名京兆尹，`張晏曰：「地絕高曰京。左傳曰『莫之與京』。十億曰兆。尹，正也。」師古曰：「京，大也。兆者，衆數。言大衆所在，故云京兆也。」`屬官有長安市、厨兩令丞，又都水、鐵官兩長丞。左內史更名左馮翊，`張晏曰：「馮，輔也。翊，佐也。」`屬官有廩犧令丞尉。`師古曰：「廩主藏穀，犧主養牲，皆所以供祭祀也。」`又左都水、鐵官、雲壘、長安四市四長丞皆屬焉。

主爵中尉，秦官，掌列侯。景帝中六年更名都尉，武帝太初元年更名右扶風，`張晏曰：「扶，助也。風，化也。」`治內史右地。屬官有掌畜令丞。`如淳曰：「尹翁歸傳曰『豪強有論罪，輸掌畜官，使斫莝』。東方朔曰『益為右扶風』，畜牧之所在也。」`又有都水、鐵官、廄、廱厨四長丞皆屬焉。`如淳曰：「五畤在廱，故有厨。」`與左馮翊、京兆尹是為三輔，`服虔曰：「皆治在長安城中。」師古曰：「三輔黃圖云京兆在尚冠前街東入，故中尉府，馮翊在太上皇廟西入，右扶風在夕陰街北入，故主爵府。長安以東為京兆，長陵以北為左馮翊，渭城以西為右扶風也。」`皆有兩丞。列侯更屬大鴻臚。元鼎四年更置三輔都尉、都尉丞各一人。

自太子太傅至右扶風，皆秩二千石，丞六百石。

護軍都尉，秦官，武帝元狩四年屬大司馬，成帝綏和元年居大司馬府比司直，哀帝元壽元年更名司冦，平帝元始元年更名護軍。

司隷校尉，周官，`師古曰：「以掌徒隷而巡察，故云司隷。」`武帝征和四年初置。持節，從中都官徒千二百人，`師古曰：「中都官，京師諸官府也。」`捕巫蠱，督大姦猾。`師古曰：「督謂察視也。」`後罷其兵。察三輔、三河、弘農。元帝初元四年去節。成帝元延四年省。綏和二年，哀帝復置，但為司隷，冠進賢冠，屬大司空，比司直。

城門校尉掌京師城門屯兵，有司馬、`師古曰：「八屯各有司馬也。」`十二城門候。`師古曰：「門各有候，蕭望之署小苑東門候，亦其比也。」`中壘校尉掌北軍壘門內，外掌西域。`師古曰：「掌北軍壘門之內，而又外掌西域。」`屯騎校尉掌騎士。步兵校尉掌上林苑門屯兵。越騎校尉掌越騎。`如淳曰：「越人內附，以為騎也。」晉灼曰：「取其材力超越也。」師古曰：「宣紀言佽飛射士、胡越騎，又此有胡騎校尉。如說是。」`長水校尉掌長水宣曲胡騎。`師古曰：「長水，胡名也。宣曲，觀名，胡騎之屯於宣曲者。」`又有胡騎校尉，掌池陽胡騎，不常置。`師古曰：「胡騎之屯池陽者也。」`射聲校尉掌待詔射聲士。`服虔曰：「工射者也。冥冥中聞聲則中之，因以名也。」應劭曰：「須詔所命而射，故曰待詔射也。」`虎賁校尉掌輕車。凡八校尉，皆武帝初置，有丞、司馬。`師古曰：「自中壘以下凡八校尉。城門不在此數中。」`

自司隷至虎賁校尉，秩皆二千石。西域都護加官，宣帝地節二年初置，以騎都尉、諫大夫使護西域三十六國，有副校尉，秩比二千石，丞一人，司馬、候、千人各二人。戊己校尉，元帝初元元年置，`師古曰：「甲乙丙丁庚辛壬癸皆有正位，唯戊己寄治耳。今所置校尉亦無常居，故取戊己為名也。有戊校尉，有己校尉。一說戊己居中，鎮覆四方，今所置校尉亦處西域之中撫諸國也。」`有丞、司馬各一人，候五人，秩比六百石。

奉軍都尉掌御乘輿車，駙馬都尉掌駙馬，`師古曰：「駙，副馬也。非正駕車，皆為副馬。一曰駙，近也，疾也。」`皆武帝初置，秩比二千石。侍中、左右曹、諸吏、散騎、中常侍，皆加官，`應劭曰：「入侍天子，故曰侍中。」晉灼曰：「漢儀注諸吏、給事中日上朝謁，平尚書奏事，分為左右曹。魏文帝合散騎、中常侍為散騎常侍也。」`所加或列侯、將軍、卿大夫、將、都尉、尚書、太醫、太官令至郎中，亡員，`如淳曰：「將謂郎將以下也。自列侯下至郎中，皆得有散騎及中常侍加官。是時散騎及常侍各自一官，亡員也。」`多至數十人。侍中、中常侍得入禁中，諸曹受尚書事，諸吏得舉法，散騎騎並乘輿車。`師古曰：「並音步浪反。騎而散從，無常職也。」`給事中亦加官，`師古曰：「漢官解詁云掌侍從左右，無員，常侍中。」`所加或大夫、博士、議郎，掌顧問應對，位次中常侍。中黃門有給事黃門，位從將大夫。皆秦制。

爵：一級曰公士，`師古曰：「言有爵命，異於士卒，故稱公士也。」`二上造，`師古曰：「造，成也，言有成命於上也。」`三簪裊，`師古曰：「以組帶馬曰裊。簪裊者，言飾此馬也。裊音乃了反。」`四不更，`師古曰：「言不豫更卒之事也。更音工衡反。」`五大夫，`師古曰：「列位從大夫。」`六官大夫，七公大夫，`師古曰：「加官、公者，示稍尊也。」`八公乘，`師古曰：「言其得乘公家之車也。」`九五大夫，`師古曰：「大夫之尊也。」`十左庶長，十一右庶長，`師古曰：「庶長，言為衆列之長也。」`十二左更，十三中更，十四右更，`師古曰：「更言主領更卒，部其役使也。更音工衡反。」`十五少上造，十六大上造，`師古曰：「言皆主上造之士也。」`十七駟車庶長，`師古曰：「言乘駟馬之車而為衆長也。」`十八大庶長，`師古曰：「又更尊也。」`十九關內侯，`師古曰：「言有侯號而居京畿，無國邑。」`二十徹侯。`師古曰：「言其爵位上通於天子。」`皆秦制，以賞功勞。徹侯金印紫綬，避武帝諱，曰通侯，或曰列侯，改所食國令長名相，又有家丞、門大夫、庶子。

諸侯王，高帝初置，`師古曰：「蔡邕云漢制皇子封為王，其實諸侯也。周末諸侯或稱王，漢天子自以皇帝為稱，故以王號加之，緫名諸侯王也。」`金璽盭綬，`如淳曰：「盭音戾。盭，綠也，以綠為質。」晉灼曰：「盭，草名也，出琅邪平昌縣，似艾，可染綠，因以為綬名也。」師古曰：「晉說是也。璽之言信也。古者印璽通名，今則尊卑有別。漢舊儀云諸侯王黃金璽，橐佗鈕，文曰璽，謂刻云某王之璽。」`掌治其國。有太傅輔王，內史治國民，中尉掌武職，丞相統衆官，羣卿大夫都官如漢朝。景帝中五年令諸侯王不得復治國，天子為置吏，改丞相曰相，省御史大夫、廷尉、少府、宗正、愽士官，大夫、謁者、郎諸官長丞皆損其員。武帝改漢內史為京兆尹，中尉為執金吾，郎中令為光祿勳，故王國如故。損其郎中令，秩千石；改太僕曰僕，秩亦千石。成帝綏和元年省內史，更令相治民，如郡太守，中尉如郡都尉。

監御史，秦官，掌監郡。漢省，丞相遣史分刺州，不常置。武帝元封五年初置部刺史，掌奉詔條察州，`師古曰：「漢官典職儀云刺史班宣，周行郡國，省察治狀，黜陟能否，斷治冤獄，以六條問事，非條所問，即不省。一條，強宗豪右田宅踰制，以強淩弱，以衆暴寡。二條，二千石不奉詔書遵承典制，倍公向私，旁詔守利，侵漁百姓，聚斂為姦。三條，二千石不卹疑獄，風厲殺人，怒則任刑，喜則淫賞，煩擾刻暴，剥截黎元，為百姓所疾，山崩石裂，祅祥訛言。四條，二千石選署不平，苟阿所愛，蔽賢寵頑。五條，二千石子弟恃怙榮勢，請託所監。六條，二千石違公下比，阿附豪強，通行貨賂，割損正令也。」`秩六百石，員十三人。成帝綏和元年更名牧，秩二千石。哀帝建平二年復為刺史，元壽二年復為牧。

郡守，秦官，掌治其郡，秩二千石。有丞，邊郡又有長史，掌兵馬，秩皆六百石。景帝中二年更名太守。

郡尉，秦官，掌佐守典武職甲卒，秩比二千石。有丞，秩皆六百石。景帝中二年更名都尉。

關都尉，秦官。農都尉、屬國都尉，皆武帝初置。

縣令、長，皆秦官，掌治其縣。萬戶以上為令，秩千石至六百石。減萬戶為長，秩五百石至三百石。皆有丞、尉，秩四百石至二百石，是為長吏。`師古曰：「吏，理也，主理其縣內也。」`百石以下有斗食、佐史之秩，`師古曰：「漢官名秩簿云斗食月奉十一斛，佐史月奉八斛也。一說，斗食者，歲奉不滿百石，計日而食一斗二升，故云斗食也。」`是為少吏。大率十里一亭，亭有長。十亭一鄉，鄉有三老、有秩、嗇夫、游徼。三老掌敎化。嗇夫職聽訟，收賦稅。游徼徼循禁賊盜。縣大率方百里，其民稠則減，稀則曠，鄉、亭亦如之，皆秦制也。列侯所食縣曰國，皇太后、皇后、公主所食曰邑，有蠻夷曰道。凡縣、道、國、邑千五百八十七，鄉六千六百二十二，亭二萬九千六百三十五。

凡吏秩比二千石以上，皆銀印青綬，`師古曰：「漢舊儀云銀印背龜鈕，其文曰章，謂刻曰某官之章也。」`光祿大夫無。`師古曰：「無印綬。」`秩比六百石以上，皆銅印黑綬，大夫、博士、御史、謁者、郎無。`師古曰：「大夫以下亦無印綬。」`其僕射、御史治書尚符璽者，有印綬。比二百石以上，皆銅印黃綬。`師古曰：「漢舊儀云六百石、四百石至二百石以上皆銅印鼻鈕，文曰印。謂鈕但作鼻，不為蟲獸之形，而刻文云某官之印。」`成帝陽朔二年除八百石、五百石秩。綏和元年，長、相皆黑綬。哀帝建平二年，復黃綬。吏員自佐史至丞相，十三萬二百八十五人。

* * *

