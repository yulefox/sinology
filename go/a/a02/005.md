

##### 漢書
　　 `卷五 ‧ 景帝紀第五`

* * *

孝景皇帝，`荀悅曰：「諱啟之字曰開。」應劭曰：「禮謚法『布義行剛曰景』。」`文帝太子也。母曰竇皇后。後七年六月，文帝崩。丁未，太子即皇帝位，尊皇太后薄氏曰太皇太后，皇后曰皇太后。

九月，有星孛于西方。

元年冬十月，詔曰：「蓋聞古者祖有功而宗有德，`應劭曰：「始取天下者為祖，高帝稱高祖是也。始治天下者為宗，文帝稱太宗是也。」師古曰：「應說非也。祖，始也，始受命也。宗，尊也，有德可尊。」`制禮樂各有由。歌者，所以發德也；舞者，所以明功也。高廟酎，`張晏曰：「正月旦作酒，八月成，名曰酎。酎之言純也。至武帝時，因八月甞酎會諸侯廟中，出金助祭，所謂酎金也。」師古曰：「酎，三重釀，醇酒也，味厚，故以薦宗廟。酎音直救反。」`奏武德、文始、五行之舞。`孟康曰：「武德，高祖所作也。文始，舜舞也。五行，周舞也。武德者，其舞人執干戚。文始舞執羽籥。五行舞冠冕，衣服法五行色。見禮樂志。」`孝惠廟酎，奏文始、五行之舞。孝文皇帝臨天下，通關梁，不異逺方；`張晏曰：「孝文十二年，除關不用傳，令逺近若一。」`除誹謗，去肉刑，賞賜長老，收恤孤獨，以遂群生；`師古曰：「遂，成也，達也。」`減耆欲，不受獻，`師古曰：「耆讀曰嗜。」`罪人不帑，`蘇林曰：「刑不及妻子。」師古曰：「帑讀與孥同。」`不誅亡罪，不私其利也；除宮刑，出美人，重絕人之世也。朕旣不敏，弗能勝識。`師古曰：「敏，材智速疾也。勝識，盡知之。」`此皆上世之所不及，而孝文皇帝親行之。`師古曰：「上世，謂古昔之帝王也。」`德厚侔天地，利澤施四海，`師古曰：「侔，等也，音牟。」`靡不獲福。明象乎日月，而廟樂不稱，朕甚懼焉。`師古曰：「稱，副也，音尺孕反。」`其為孝文皇帝廟為昭德之舞，`師古曰：「昭，明也。」`以明休德。`師古曰：「休，美也。」`然后祖宗之功德，施于萬世，永永無窮，朕甚嘉之。其與丞相、列侯、中二千石、禮官具禮儀奏。」丞相臣嘉等奏曰：`師古曰：「申屠嘉。」`「陛下永思孝道，立昭德之舞以明孝文皇帝之盛德，皆臣嘉等愚所不及。臣謹議：世功莫大於高皇帝，德莫盛於孝文皇帝。高皇帝廟宜為帝者太祖之廟，孝文皇帝廟宜為帝諸太宗之廟。天子宜世世獻祖宗之廟。郡國諸侯宜各為孝文皇帝立太宗之廟。諸侯王列侯使者侍祠天子所獻祖宗之廟。`張晏曰：「王及列侯歲時遣使詣京師侍祠助祭。」如淳曰：「若光武廟在章陵，南陽太守稱使者往祭是也。不使侯王祭者，諸侯不得祖天子。凡臨祭宗廟皆為侍祭。」師古曰：「張說是也。旣云天子所獻祖宗之廟，非謂郡國之廟也。」`請宣布天下。」制曰「可」。

春正月，詔曰：「間者歲比不登，民多乏食，夭絕天年，朕甚痛之。郡國或磽陿，無所農桑毄畜；`師古曰：「磽謂磽埆瘠薄也。陿謂褊隘也。毄謂食養之。畜謂牧放也。磽音苦交反。陿音狹。毄古繫字。」`或地饒廣，薦草莽，水泉利，而不得徙。`如淳曰：「莊周云麋鹿食曰薦。一曰草稠曰薦，深曰莽。」`其議民欲徙寬大地者，聽之。」

夏四月，赦天下。賜民爵一級。

遣御史大夫青翟至代下與匈奴和親。`文穎曰：「姓嚴，諱青翟。」臣瓚曰：「此陶青也。莊青翟乃自武帝時人，此紀誤。」師古曰：「後人傳習不曉，妄增翟字耳，非本作紀之誤。」`

五月，令田半租。

秋七月，詔曰：「吏受所監臨，以飲食免，重；受財物，賤買貴賣，論輕。`師古曰：「帝以為當時律條吏受所監臨賂遺飲食，即坐免官爵，於法太重，而受所監臨財物及賤買貴賣者，論決太輕，故令更議改之。」`廷尉與丞相更議著令。」`蘇林曰：「著音著幘之著。」師古曰：「蘇音非也。著音著作之著，音竹箸反。」`廷尉信謹與丞相議曰：`師古曰：「丞相申屠嘉。」`「吏及諸有秩受其官屬所監、所治、所行、所將，`師古曰：「行謂按察也，音下更反。」`其與飲食計償費，勿論。`師古曰：「計其所費，而償其直，勿論罪也。」`它物，若買故賤，賣故貴，皆坐臧為盜，沒入臧縣官。`師古曰：「它物，謂非飲食者。」`吏遷徙免罷，受其故官屬所將監治送財物，奪爵為士伍，免之。`李竒曰：「有爵者奪之，使為士伍，有位者免官也。」師古曰：「此說非也。謂奪其爵，令為士伍，又免其官職，即今律所謂除名也。謂之士伍者，言從士卒之伍也。」`無爵，罰金二斤，令沒入所受。有能捕告，畀其所受臧。」`師古曰：「畀，與也，以所受之臧與捕告者也。畀音必寐反。」`

二年冬十二月，有星孛于西南。

令天下男子年二十始傅。`師古曰：「舊法二十三，今此二十，更為異制也。傅讀曰附。解在高紀。」`

春三月，立皇子德為河閒王，閼為臨江王，`師古曰：「閼音一曷反。」`餘為淮陽王，非為汝南王，彭祖為廣川王，發為長沙王。

夏四月壬午，太皇太后崩。`服虔曰：「文帝母薄太后也。」`

六月，丞相嘉薨。

封故相國蕭何孫係為列侯。`師古曰：「係音胡計反。」`

秋，與匈奴和親。

三年冬十二月，詔曰：「襄平侯嘉`晉灼曰：「紀通子也。功臣表襄平侯紀通以父功侯，孝景三年，康侯相夫嗣。推其封薨，正與此合，豈更名嘉乎？」`子恢說不孝，謀反，欲以殺嘉，大逆無道。`晉灼曰：「恢說言嘉知反情，而實不知也。」師古曰：「此解非也。恢說有私怨於其父，而自謀反，欲令其父坐死也。說讀曰悅。」`其赦嘉為襄平侯，及妻子當坐者復故爵。`如淳曰：「律，大逆不道，父母妻子同產皆棄市。今赦其餘子不與恢說謀者，復其故爵。」`論恢說及妻子如法。」

春正月，淮陽王宮正殿災。

吳王濞、膠西王卬、楚王戊、趙王遂、濟南王辟光、`師古曰：「辟音壁，又音闢，其義兩通。」`菑川王賢、膠東王雄渠皆舉兵反。大赦天下。遣太尉亞夫、`師古曰：「周亞夫。」`大將軍竇嬰將兵擊之。斬御史大夫晁錯以謝七國。`晉灼曰：「錯音錯置之錯。」師古曰：「晁，古朝字。」`

二月壬子晦，日有蝕之。

諸將破七國，斬首十餘萬級。追斬吳王濞於丹徒。膠西王卬、楚王戊、趙王遂、濟南王辟光、菑川王賢、膠東王雄渠皆自殺。夏六月，詔曰：「迺者吳王濞等為逆，起兵相脅，詿誤吏民，吏民不得已。`師古曰：「已，止也，言不得止而從之，非本心也。」`今濞等已滅，吏民當坐濞等及逋逃亡軍者，皆赦之。楚元王子蓺等與濞等為逆，`師古曰：「蓺音藝。」`朕不忍加法，除其籍，毋令汙宗室。」立平陸侯劉禮為楚王，續元王後。`孟康曰：「禮，元王子也。」`立皇子端為膠西王，勝為中山王。賜民爵一級。

四年春，復置諸關用傳出入。`應劭曰：「文帝十二年除關無用傳，至此復用傳。以七國新反，備非常。」`

夏四月己巳，立皇子榮為皇太子，徹為膠東王。

六月，赦天下，賜民爵一級。

秋七月，臨江王閼薨。

十月戊戌晦，日有蝕之。

五年春正月，作陽陵邑。`張晏曰：「景帝作壽陵，起邑。」`夏，募民徙陽陵，賜錢二十萬。

遣公主嫁匈奴單于。

六年冬十二月，雷，霖雨。

秋九月，皇后薄氏廢。

七年冬十一月庚寅晦，日有蝕之。

春正月，廢皇太子榮為臨江王。

二月，罷太尉官。

夏四月乙巳，立皇后王氏。

丁巳，立膠東王徹為皇太子。賜民為父後者爵一級。

中元年夏四月，赦天下，賜民爵一級。封故御史大夫周苛、周昌孫子為列侯。`師古曰：「封苛之孫及昌之子也。苛、昌皆甞為御史大夫而從昆弟也，故緫言之。」`

二年春二月，令諸侯王薨、列侯初封及之國，大鴻臚奏謚、誄、策。`應劭曰：「皇帝延諸侯王，賔王諸侯，皆屬大鴻臚。故其薨，奏其行跡，賜與謚及哀策誄文也。」臣瓚曰：「景帝此年已置大鴻臚，而百官表云武帝太初元年更以大行為大鴻臚，與此錯。」師古曰：「誄者，述累德行之文，音力水反。」`列侯薨及諸侯太傅初除之官，大行奏謚、誄、策。`如淳曰：「凡言除者，除故官就新官也。」晉灼曰：「禮有大行人、小行人，主謚官，故以此名之。」臣瓚曰：「大行是官名，掌九儀之制以賔諸侯者。」師古曰：「大鴻臚者，本名典客，後改曰大鴻臚。大行令者，本名行人，即典客之屬官也，後改曰大行令。故事之尊重者遣大鴻臚，而輕賤者遣大行也。據此紀文，則景帝已改典客為大鴻臚，改行人為大行矣。而百官公表乃云景帝中六年更名典客為大行令，武帝太初元年更名大行令為大鴻臚，更名行人為大行令。當是表誤。」`王薨，遣光祿大夫弔襚祠賵，`應劭曰：「衣服曰襚。祠，飲食也。車馬曰賵。」師古曰：「襚音遂。賵音芳鳳反。」`視喪事，因立嗣子。列侯薨，遣太中大夫弔祠，視喪事，因立嗣。其薨葬，國得發民輓喪，穿復土，治墳無過三百人畢事。`師古曰：「輓謂引車也。畢事，畢葬事也。輓音晚。」`

匈奴入燕。

改磔曰棄市，`應劭曰：「先此諸死刑皆磔於市，今改曰棄市，自非妖逆不復磔也。」師古曰：「磔謂張其尸也。棄市，殺之於市也。謂之棄市者，取刑人於市，與衆棄之也。磔音竹客反。」`勿復磔。

三月，臨江王榮坐侵太宗廟地，徵詣中尉，自殺。

夏四月，有星孛于西北。

立皇子越為廣川王，寄為膠東王。

秋七月，更郡守為太守，郡尉為都尉。`師古曰：「更謂改其號。」`

九月，封故楚、趙傅相內史前死事者四人子`文穎曰：「楚相張尚，太傅趙夷吾。趙相建德，內史王悍。此四人各諫其王無使反，不聽，皆殺之，故封其子。」`皆為列侯。

甲戌晦，日有蝕之。

三年冬十一月，罷諸侯御史大夫官。`師古曰：「所以抑損其權。」`

春正月，皇太后崩。`文穎曰：「景帝母竇太后，以帝崩後六年乃亡。凡立五十一年，武帝建元六年崩。今此言皇太后崩，誤耳。」孟康曰：「此太后崩，史記無也。」臣瓚曰：「王楙云景帝薄后以此年死，疑是也。當言廢后，而言太后，誤也。」師古曰：「孟說是也。廢后死不書，又不言崩。瓚解為謬。」 `

夏旱，禁酤酒。`師古曰：「酤謂賣酒也，音工護反。」`秋九月，蝗。有星孛于西北。戊戌晦，日有蝕之。

立皇子乘為清河王。

四年春三月，起德陽宮。`臣瓚曰：「是景帝廟也。帝自作之，諱不言廟，故言宮。西京故事云景帝廟為德陽。」`

御史大夫綰奏禁馬高五尺九寸以上，齒未平，不得出關。`服虔曰：「綰，衞綰也。馬十歲，齒下平。」`

夏，蝗。

秋，赦徒作陽陵者死罪；欲腐者，許之。`蘇林曰：「宮刑，其創腐臭，故曰腐也。」如淳曰：「腐，宮刑也。丈夫割勢，不能復生子，如腐木不生實。」師古曰：「如說是。腐音輔。」`

十月戊午，日有蝕之。

五年夏，立皇子舜為常山王。六月，赦天下，賜民爵一級。

秋八月己酉，未央宮東闕災。

更名諸侯丞相為相。`師古曰：「亦所以抑黜之，令異於漢朝。」`

九月，詔曰：「法令度量，所以禁暴止邪也。獄，人之大命，死者不可復生。吏或不奉法令，以貨賂為市，朋黨比周，`師古曰：「比音頻寐反。」`以苛為察，以刻為明，令亡罪者失職，朕甚憐之。`師古曰：「職，常也。失其常理也。」`有罪者不伏罪，姦法為暴，甚亡謂也。諸獄疑，若雖文致於法而於人心不厭者，輒讞之。」`師古曰：「厭，服也，音一贍反。讞，平議也，音魚列反。」`

六年冬十月，行幸雍，郊五畤。

十二月，改諸官名。定鑄錢偽黃金棄市律。`應劭曰：「文帝五年，聽民放鑄，律尚未除。先時多作偽金，偽金終不可成，而徒損費，轉相誑耀，窮則起為盜賊，故定其律也。」孟康曰：「民先時多作偽金，故其語曰『金可作，世可度』。費損甚多而終不成。民亦稍知其意，犯者希，因此定律也。」師古曰：「應說是。」`

春三月，雨雪。`師古曰：「雨音于具反。」`

夏四月，梁王薨，分梁為五國，立孝王子五人皆為王。

五月，詔曰：「夫吏者，民之師也，車駕衣服宜稱。`師古曰：「稱其官也，音尺孕反。」`吏六百石以上，皆長吏也，`張晏曰：「長，大也。六百石，位大夫。」`亡度者或不吏服，出入閭里，與民亡異。令長吏二千石車朱兩轓，`應劭曰：「車耳反出，所以為之藩屏，翳塵泥也。二千石雙朱，其次乃偏其左。䡊以簟為之，或用革。」如淳曰：「轓音反，小車兩屏也。」師古曰：「據許慎、李登說，轓，車之蔽也。左氏傳云『以藩載欒盈』，即是有鄣蔽之車也。言車耳反出，非矣。轓音甫元反。䡊音方逺反。」`千石至六百石朱左轓。車騎從者不稱其官衣服，下吏出入閭巷亡吏體者，二千石上其官屬，三輔舉不如法令者，`應劭曰：「京兆尹、左馮翊、右扶風共治長安城中，是為三輔。」師古曰：「時未有京兆、馮翊、扶風之名。此三輔者，謂主爵中尉及左右內史也。應說失之。」`皆上丞相御史請之。」先是吏多軍功，車服尚輕，故為設禁。又惟酷吏奉憲失中，迺詔有司減笞法，定箠令。語在刑法志。`師古曰：「箠音止繠反。」`

六月，匈奴入鴈門，至武泉，入上郡，取苑馬。`如淳曰：「漢儀注太僕牧師諸苑三十六所，分布北邊、西邊。以郎為苑監，官奴婢三萬人，養馬三十萬疋。」師古曰：「武泉，雲中之縣也。養鳥獸者通名為苑，故謂牧馬處為苑。」`吏卒戰死者二千人。

秋七月辛亥晦，日有蝕之。

後元年春正月，詔曰：「獄，重事也。人有智愚，官有上下。獄疑者讞有司。有司所不能決，移廷尉。有令讞而後不當，讞者不為失。`師古曰：「假令讞訖，其理不當，所讞之人不為罪失。」`欲令治獄者務先寬。」三月，赦天下，賜民爵一級，中二千石諸侯相爵右庶長。`如淳曰：「雖有尊官未必有高爵，故數有賜爵。」師古曰：「右庶長，第十二爵也。」`

五月，地震。秋七月乙巳晦，日有蝕之。

條侯周亞夫下獄死。

二年冬十月，省徹侯之國。`晉灼曰：「文紀遣列侯之國，今省之。」師古曰：「省音所領反。」`

春，匈奴入鴈門，太守馮敬與戰死。發車騎材官屯。`師古曰：「屯鴈門。」`

春，以歲不登，禁內郡食馬粟，沒入之。`師古曰：「食讀曰飤。沒入者，沒入其馬。」`

夏四月，詔曰：「雕文刻鏤，傷農事者也；錦繡纂組，害女紅者也。`應劭曰：「纂，今五采屬綷是也。組者，今綬紛絛是也。」臣瓚曰：「許慎云『纂，赤組也』。」師古曰：「瓚說是也。綷，會也。會五綵者，今謂之錯綵，非纂也。紅讀曰功。綷音子內反。絛音它牢反。」`農事傷則飢之本也，女紅害則寒之原也。夫飢寒並至，而能亡為非者寡矣。朕親耕，后親桑，以奉宗廟粢盛祭服，為天下先；不受獻，減太官，省繇賦，`師古曰：「省音所領反。繇讀曰傜。」`欲天下務農蠶，素有畜積，以備災害。`師古曰：「畜讀曰蓄。」`彊毋攘弱，衆毋暴寡，`師古曰：「攘，取也，音人羊反。」`老耆以壽終，幼孤得遂長。`師古曰：「遂，成也。」`今歲或不登，民食頗寡，其咎安在？或詐偽為吏，`張晏曰：「以詐偽人為吏也。」臣瓚曰：「律所謂矯枉以為吏者也。」師古曰：「二說並非也。直謂詐自稱吏耳。」`吏以貨賂為市，漁奪百姓，侵牟萬民。`李竒曰：「牟，食苗根蟲也。侵牟食民，比之蛑賊也。」師古曰：「漁言若漁獵之為也。」`縣丞，長吏也，姧法與盜盜，甚無謂也。`李斐曰：「姧法，因法作姧也。」文穎曰：「與盜，謂盜者當治，而知情反佐與之，是則共盜無異也。」師古曰：「與盜盜者，共盜為盜耳。」`其令二千石各脩其職；不事官職耗亂者，丞相以聞，請其罪。`師古曰：「耗，不明也，讀與眊同，音莫報反。」`布告天下，使明知朕意。」

五月，詔曰：「人不患其不知，患其為詐也；不患其不勇，患其為暴也；不患其不富，患其亡猒也。其唯廉士，寡欲易足。今訾筭十以上迺得官，`服虔曰：「訾萬錢，筭百二十七也。」應劭曰：「古者疾吏之貪，衣食足知榮辱，限訾十筭乃得為吏。十筭，十萬也。賈人有財不得為吏，廉士無訾又不得官，故減訾四筭得官矣。」師古曰：「訾讀與貲同。他皆類此。」`廉士筭不必衆。有市籍不得官，無訾又不得官，朕甚愍之。訾筭四得官，亡令廉士乆失職，貪夫長利。」`師古曰：「長利，長獲其利。」`

秋，大旱。

三年春正月，詔曰：「農，天下之本也。黃金珠玉，飢不可食，寒不可衣，以為幣用，不識其終始。`師古曰：「幣者，所以通有無，易貴賤也。」`間歲或不登，意為末者衆，農民寡也。其令郡國務勸農桑，益種樹，可得衣食物。`師古曰：「樹，殖也。」`吏發民若取庸采黃金珠玉者，坐臧為盜。`韋昭曰：「發民，用其民。取庸，用其資以顧庸。」`二千石聽者，與同罪。」

皇太子冠，賜民為父後者爵一級。

甲子，帝崩于未央宮。`臣瓚曰：「帝年三十二即位，即位十六年，壽四十八。」`遺詔賜諸侯王列侯馬二駟，`師古曰：「八匹也。」`吏二千石黃金二斤，吏民戶百錢。出宮人歸其家，復終身。`師古曰：「復音方目反。」`二月癸酉，葬陽陵。`臣瓚曰：「自崩及葬凡十日。陽陵在長安東北四十五里。」`

贊曰：孔子稱「斯民，三代之所以直道而行也」，`師古曰：「此論語載孔子之辭也。言此今時之人，亦夏、殷、周之所馭，以政化淳壹，故能直道而行。傷今不然。」`信哉！周秦之敝，罔密文峻，而姦軌不勝。`師古曰：「不可勝。」`漢興，掃除煩苛，與民休息。至于孝文，加之以恭儉，孝景遵業，五六十載之間，至於移風易俗，黎民醇厚。`師古曰：「黎，衆也。醇，不澆雜。」`周云成康，漢言文景，美矣！

* * *

