<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷四十九‧爰盎鼂錯傳第十九</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　 <span 
class="style9">卷四十九 ‧ 爰盎鼂錯傳第十九</span>
          <hr />
          <p class="style7">師古曰：「鼂，古朝字，其下作朝，蓋通用耳。」</p>
          <p>爰盎字絲。其父楚人也，<span class="style7">師古曰：「盎音一浪反。」</span>故為羣盜，<span 
class="style7">師古曰：「群盜者，群衆相隨而為盜也。」</span>徙安陵。高后時，盎為呂祿舍人。孝文即位，盎兄噲任盎為郎中。<span 
class="style7">如淳曰：「盎為兄所保任，故得為郎中也。」</span></p>
          <p>絳侯為丞相，朝罷趨出，意得甚。<span 
class="style7">師古曰：「意甚自得也。」</span>上禮之恭，常目送之。盎進曰：「丞相何如人也？」上曰：「社稷臣。」盎曰：「絳侯所謂功臣，非社稷臣。社稷臣主在與在，主亡與亡。<span 
class="style7">如淳曰：「人主在時，與共治在時之事；人主雖亡，其法度存，當奉行之。高祖誓非劉氏不王，而勃等聽王諸呂，是從生主之欲，不與亡者也。」</span>方呂后時，諸呂用事，擅相王，劉氏不絕如帶。<span 
class="style7">師古曰：「言微細也。」</span>是時絳侯為太尉，本兵柄，<span 
class="style7">師古曰：「執兵權之本。」</span>弗能正。呂后崩，大臣相與共誅諸呂，太尉主兵，適會其成功，所謂功臣，非社稷臣。丞相如有驕主色，<span 
class="style7">師古曰：「如，似也。」</span>陛下謙讓，臣主失禮，竊為陛下弗取也。」後朝，上益莊，<span 
class="style7">師古曰：「莊，嚴也。」</span>丞相益畏。已而絳侯望盎曰：<span 
class="style7">師古曰：「望，責怨之也。」</span>「吾與汝兄善，今兒迺毀我！」盎遂不謝。</p>
          <p>及絳侯就國，人上書告以為反，徵繫請室，<span 
class="style7">師古曰：「請室，獄也，解在賈誼傳。」</span>諸公莫敢為言，唯盎明絳侯無罪。絳侯得釋，盎頗有力。絳侯迺大與盎結交。</p>
          <p>淮南厲王朝，殺辟陽侯，<span 
class="style7">師古曰：「自國入朝而殺之。」</span>居處驕甚。盎諫曰：「諸侯太驕必生患，可適削地。」<span 
class="style7">師古曰：「適讀曰讁。」</span>上弗許。淮南王益橫。<span 
class="style7">師古曰：「橫音胡孟反。」</span>謀反發覺，上徵淮南王，遷之蜀，檻車傳送。盎時為中郎將，諫曰：「陛下素驕之，弗稍禁，以至此，今又暴摧折之。淮南王為人剛，有如遇霜露行道死，陛下竟為以天下大弗能容，有殺弟名，奈何？」上不聽，遂行之。</p>
          <p>淮南王至雍，病死，聞，<span class="style7">師古曰：「雍是扶風雍縣也。聞，聞於天子也。」</span>上輟食，<span 
class="style7">師古曰：「輟，止也。」</span>哭甚哀。盎入，頓首請辠。<span 
class="style7">師古曰：「自責以不強諫也。」</span>上曰：「以不用公言至此。」盎曰：「上自寬，此往事，豈可悔哉！且陛下有高世行三，此不足以毀名。」上曰：「吾高世三者何事？」盎曰：「陛下居代時，太后甞病，三年，陛下不交睫解衣，<span 
class="style7">師古曰：「睫，目旁毛也。交睫，謂睡寐也。睫音接。」</span>湯藥非陛下口所甞弗進。夫曾參以布衣猶難之，今陛下親以王者脩之，過曾參遠矣。諸呂用事，大臣顓制，<span 
class="style7">師古曰：「顓與專同。」</span>然陛下從代乘六乘傳，馳不測淵，<span 
class="style7">鄭氏曰：「大臣亂，乘傳而赴之，故曰不測淵。」</span>雖賁育之勇不及陛下。<span 
class="style7">孟康曰：「孟賁、夏育，皆古勇士也。」</span>陛下至代邸，西鄉讓天子者三，南鄉讓天子者再。<span 
class="style7">師古曰：「鄉讀曰嚮。」</span>夫許由一讓，<span 
class="style7">師古曰：「許由，古高士也。堯讓天下於由，由不受也。」</span>陛下五以天下讓，過許由四矣。且陛下遷淮南王，欲以苦其志，使改過，有司宿衞不謹，故病死。」於是上迺解，盎繇此名重朝廷。<span 
class="style7">師古曰：「繇讀與由同。」</span></p>
          <p>盎常引大體忼慨。宦者趙談以數幸，常害盎，盎患之。盎兄子種為常侍騎，諫盎曰：「君衆辱之，後雖惡君，<span 
class="style7">師古曰：「惡謂譖毀之，言其過惡。」</span>上不復信。」於是上朝東宮，趙談驂乘，盎伏車前曰：「臣聞天子所與共六尺輿者，皆天下豪英。今漢雖乏人，陛下獨奈何與刀鋸之餘共載！」於是上笑，下趙談。談泣下車。 </p>
          <p>上從霸陵上，欲西馳下峻阪，盎㩜轡。<span class="style7">師古曰：「㩜與擥同。」</span>上曰：「將軍怯邪？」盎言曰：「臣聞千金之子不垂堂，<span 
class="style7">師古曰：「言富人之子則自愛也。垂堂，謂坐堂外邊，恐墜墮也。」</span>百金之子不騎衡，<span 
class="style7">如淳曰：「騎，倚也。衡，樓殿邊欄楯也。」師古曰：「騎謂跨之耳，非倚也。」</span>聖主不乘危，不徼幸。今陛下騁六飛，<span 
class="style7">如淳曰：「六馬之疾若飛也。」</span>馳不測山，有如馬驚車敗，陛下縱自輕，奈高廟、太后何？」上乃止。</p>
          <p>上幸上林，皇后、慎夫人從。其在禁中，常同坐。<span 
class="style7">師古曰：「同坐，謂所坐之處高下齊同，無差等也。」</span>及坐，郎署盎引郤慎夫人坐。<span 
class="style7">蘇林曰：「郎署，上林中直衞之署也。」如淳曰：「盎時為中郎將，天子幸署，豫設供帳待之，故得卻慎夫人坐也。」師古曰：「卻謂退而卑之也。坐音材卧反。」</span>慎夫人怒，不肯坐。上亦怒，起。盎因前說曰：「臣聞尊卑有序則上下和，今陛下旣以立后，慎夫人迺妾，妾主豈可以同坐哉！且陛下幸之，則厚賜之。陛下所以為慎夫人，適所以禍之也。獨不見『人豕』乎？」<span 
class="style7">張晏曰：「戚夫人也。」</span>於是上迺說，<span 
class="style7">師古曰：「說讀曰悅。」</span>入語慎夫人。慎夫人賜盎金五十斤。</p>
          <p>然盎亦以數直諫，不得乆居中。調為隴西都尉，<span 
class="style7">師古曰：「調，選也，音徒釣反。」</span>仁愛士卒，士卒皆爭為死。遷齊相，徙為吳相。辭行，種謂盎曰：「吳王驕日乆，國多姦，今絲欲刻治，<span 
class="style7">如淳曰：「種稱叔父字曰絲。」</span>彼不上書告君，則利劔刺君矣。南方卑溼，絲能日飲，亡何，說王毋反而已。<span 
class="style7">師古曰：「無何，言更無餘事。」</span>如此幸得脫。」盎用種之計，吳王厚遇盎。</p>
          <p>盎告歸，道逢丞相申屠嘉，下車拜謁，丞相從車上謝。盎還，媿其吏，<span 
class="style7">師古曰：「慚不見禮也。」</span>乃之丞相舍上謁，<span 
class="style7">師古曰：「上謁，若今通名也。」</span>求見丞相。丞相良乆乃見。因跪曰：「願請閒。」<span 
class="style7">師古曰：「欲因間隙，私有所白也。」</span>丞相曰：「使君所言公事，之曹與長史掾議之，吾且奏之；則私，吾不受私語。」盎即起說曰：「君為相，自度孰與陳平、絳侯？」<span 
class="style7">師古曰：「度，計量也。與猶如也。」</span>丞相曰：「不如。」盎曰：「善，君自謂弗如。夫陳平、絳侯輔翼高帝，定天下，為將相，而誅諸呂，存劉氏；君迺為材官蹶張，遷為隊帥，<span 
class="style7">如淳曰：「隊帥，軍中小官。」師古曰：「帥音所類反。」</span>積功至淮陽守，非有竒計攻城野戰之功。且陛下從代來，每朝，郎官者上書疏，未甞不止輦受。其言不可用，置之；言可采，未甞不稱善。何也？欲以致天下賢英士大夫，日聞所不聞，<span 
class="style7">師古曰：「日日得聞異言也。」</span>以益聖。而君自閉箝天下之口，<span 
class="style7">師古曰：「箝，籋也，音其炎反。」</span>而日益愚。夫以聖主責愚相，君受禍不乆矣。」丞相乃再拜曰：「嘉鄙人，迺不知，將軍幸敎。」引與入坐，為上客。</p>
          <p>盎素不好鼂錯，錯所居坐，盎輒避；盎所居坐，錯亦避：兩人未甞同堂語。及孝景即位，鼂錯為御史大夫，使吏案盎受吳王財物，抵辠，詔赦以為庶人。吳楚反聞，<span 
class="style7">師古曰：「聞，聞於天子。」</span>錯謂丞史曰：<span 
class="style7">如淳曰：「百官表御史大夫有兩丞。丞史，丞及史也。」</span>「爰盎多受吳王金錢，專為蔽匿，言不反。今果反，欲請治盎，宜知其計謀。」丞史曰：「事未發，治之有絕。<span 
class="style7">如淳曰：「事未發之時，治之乃有所絕也。」</span>今兵西向，治之何益！且盎不宜有謀。」<span 
class="style7">如淳曰：「盎大臣，不宜有姦謀。」</span>錯猶與未決。<span 
class="style7">師古曰：「與讀曰豫。」</span>人有告盎，盎恐，夜見竇嬰，為言吳所以反，願至前，<span 
class="style7">師古曰：「至天子之前也。」</span>口對狀。嬰入言，上迺召盎。盎入見，竟言吳所以反，獨急斬錯以謝吳，吳可罷。上拜盎為泰常，竇嬰為大將軍。兩人素相善。是時，諸陵長安中賢大夫爭附兩人，車騎隨者日數百乘。</p>
          <p>及鼂錯已誅，盎以泰常使吳。吳王欲使將，不肯。欲殺之，使一都尉以五百人圍守盎軍中。初，盎為吳相時，從史盜私盎侍兒。<span 
class="style7">文穎曰：「婢也。」</span>盎知之，弗泄，遇之如故。人有告從史，「君知女與侍者通」，迺亡去。盎驅自追之，<span 
class="style7">師古曰：「驅馳而追，言疾速。」</span>遂以侍者賜之，復為從史。及盎使吳見守，從史適在守盎校為司馬，<span 
class="style7">師古曰：「為校中之司馬，所領士卒，正當守盎。」</span>迺悉以其裝齎買二石醇醪，<span 
class="style7">師古曰：「裝齎，謂所齎衣物自隨者也。醇者不雜，言其醲也。醪，汁滓合之酒也，音牢。」</span>會天寒，士卒飢渴，飲醉西南陬卒，卒皆卧。<span 
class="style7">師古曰：「陬，隅也。飲音於禁反。陬音子侯反，又音鄒。」</span>司馬夜引盎起，曰：「君可以去矣，吳王期旦日斬君。」盎弗信，曰：「何為者？」司馬曰：「臣故為君從史盜侍兒者也。」盎乃驚，謝曰：「公幸有親，<span 
class="style7">文穎曰：「言汝有親老。」</span>吾不足絫公。」<span 
class="style7">師古曰：「絫，古累字也，音力瑞反。」</span>司馬曰：「君弟去，<span 
class="style7">師古曰：「弟，但也。」</span>臣亦且亡，辟吾親，<span 
class="style7">如淳曰：「藏匿吾親，不使遇害也。」晉灼曰：「辟音避。」</span>君何患！」迺以刀決帳，道從醉卒直出。<span 
class="style7">師古曰：「於醉卒之處決帳而開，令通道得亡也。」</span>司馬與分背。<span 
class="style7">師古曰：「一時各去也。」</span>盎解節旄懷之，<span 
class="style7">如淳曰：「不欲令人見。」</span>屐步行七十里，<span 
class="style7">如淳曰：「著屐步行而逃亡。」</span>明，見梁騎，馳去，遂歸報。<span 
class="style7">文穎曰：「梁騎將擊吳楚者也。」師古曰：「遇梁軍之騎，遂因得脫，歸報天子。」</span></p>
          <p>吳楚已破，上更以元王子平陸侯禮為楚王，以盎為楚相。甞上書，不用。盎病免家居，與閭里浮湛，<span 
class="style7">師古曰：「湛讀曰沉。」</span>相隨行鬬雞走狗。雒陽劇孟甞過盎，盎善待之。安陵富人有謂盎曰：「吾聞劇孟博徒，<span 
class="style7">服虔曰：「博戲之徒也。」</span>將軍何自通之？」盎曰：「劇孟雖博徒，然母死，客送喪車千餘乘，此亦有過人者。且緩急人所有。<span 
class="style7">師古曰：「凡人在生，不能無緩急之事。」</span>夫一旦叩門，不以親為解，<span 
class="style7">張晏曰：「不語云親不聽也。」臣瓚曰：「凡人之於赴難濟厄，多以有父母為解，而孟兼行之。」師古曰：「瓚說是也。解者，若今言分疏矣。」</span>不以在亡為辭，<span 
class="style7">師古曰：「或實在家，而辭云不在。」</span>天下所望者，獨季心、劇孟。<span 
class="style7">文穎曰：「心，季布弟也。」</span>今公陽從數騎，<span 
class="style7">鄧展曰：「陽，外也。」晉灼曰：「陽猶常也。」師古曰：「鄧說是也。」</span>一旦有緩急，寧足恃乎！」遂罵富人，弗與通。諸公聞之，皆多盎。<span 
class="style7">師古曰：「多猶重。」</span></p>
          <p>盎雖居家，景帝時時使人問籌策。梁王欲求為嗣，盎進說，其後語塞。<span 
class="style7">師古曰：「塞，不行也。」</span>梁王以此怨盎，使人刺盎。刺者至關中，問盎，稱之皆不容口。<span 
class="style7">師古曰：「稱美其德，口不能容也。」</span>迺見盎曰：「臣受梁王金刺君，君長者，不忍刺君。然後刺者十餘曹，<span 
class="style7">如淳曰：「曹，輩也。」</span>備之！」盎心不樂，家多怪，迺之棓生所問占。<span 
class="style7">蘇林曰：「音桮。」文穎曰：「音陪，秦時賢士善術者也。」師古曰：「蘇音文說是。」</span>還，梁刺客後曹果遮刺殺盎安陵郭門外。</p>
          <p>鼂錯，潁川人也。<span 
class="style7">晉灼曰：「音厝置之厝。」師古曰：「據申屠嘉傳序云『責通請錯，匪躬之故』，以韻而言，晉音是也。潘岳西征賦乃讀為錯雜之錯，不可依也。」</span>學申商刑名於軹張恢生所，<span 
class="style7">師古曰：「軹縣之儒生姓張名恢，錯從之受申商法也。」</span>與雒陽宋孟及劉帶同師。以文學為太常掌故。<span 
class="style7">應劭曰：「掌故，六百石吏，主故事。」</span></p>
          <p>錯為人陗直刻深。<span 
class="style7">師古曰：「陗字與峭同。峭謂峻陿也，音千笑反。」</span>孝文時，天下亡治尚書者，獨聞齊有伏生，故秦博士，治尚書，年九十餘，老不可徵。迺詔太常，使人受之。太常遣錯受尚書伏生所，還，因上書稱說。<span 
class="style7">師古曰：「稱師法而說其義。」</span>詔以為太子舍人，門大夫，<span 
class="style7">師古曰：「初為舍人，又為門大夫。」</span>遷博士。又上書言：「人主所以尊顯功名揚於萬世之後者，以知術數也。<span 
class="style7">張晏曰：「術數，刑名之書也。」臣瓚曰：「術數謂法制，治國之術也。」師古曰：「瓚說是也。公孫弘云『擅生殺之力，通壅塞之途，權輕重之數，論得失之道，使遠近情偽必見於上，謂之術。』此與錯所言同耳。」</span>故人主知所以臨制臣下而治其衆，則羣臣畏服矣；知所以聽言受事，則不欺蔽矣；知所以安利萬民，則海內必從矣；知所以忠孝事上，則臣子之行備矣：此四者，臣竊為皇太子急之。人臣之議或曰皇太子亡以知事為也，<span 
class="style7">師古曰：「言何用知事。」</span>臣之愚，誠以為不然。竊觀上世之君，不能奉其宗廟而劫殺於其臣者，皆不知術數者也。皇太子所讀書多矣，而未深知術數者，不問書說也。<span 
class="style7">師古曰：「說謂所說之義也。」</span>夫多誦而不知其說，所謂勞苦而不為功。臣竊觀皇太子材智高竒，馭射伎蓺過人絕遠，然於術數未有所守者，以陛下為心也。<span 
class="style7">張晏曰：「若伯魚須仲尼敎，乃讀詩書也。」</span>竊願陛下幸擇聖人之術可用今世者，以賜皇太子，因時使太子陳明於前。唯陛下裁察。」上善之，於是拜錯為太子家令。<span 
class="style7">臣瓚曰：「茂陵中書太子家令秩八百石。」</span>以其辯得幸太子，太子家號曰「智囊」。<span 
class="style7">師古曰：「言其一身所有皆是智筭，若囊橐之盛物也。」</span></p>
          <p>是時匈奴彊，數寇邊，上發兵以禦之。錯上言兵事，曰：</p>
          <p>　　臣聞漢興以來，胡虜數入邊地，小入則小利，大入則大利；高后時再入隴西，攻城屠邑，𢿛略畜產；<span class="style7">師古曰：「𢿛與驅同。」</span>其後復入隴西，殺吏卒，大寇盜。竊聞戰勝之威，民氣百倍；<span 
class="style7">師古曰：「益奮厲也。」</span>敗兵之卒，沒世不復。<span 
class="style7">師古曰：「永挫折也。」</span>自高后以來，隴西三困於匈奴矣，民氣破傷，亡有勝意。今茲隴西之吏，賴社稷之神靈，奉陛下之明詔，和輯士卒，底厲其節，<span 
class="style7">師古曰：「輯與集同。底與砥同。」</span>起破傷之民以當乘勝之匈奴，用少擊衆，殺一王敗其衆，而法曰大有利。非隴西之民有勇怯，迺將吏之制巧拙異也。故兵法曰：「有必勝之將，無必勝之民。」繇此觀之，<span 
class="style7">師古曰：「繇讀與由同。」</span>安邊境，立功名，在於良將，不可不擇也。</p>
          <p>　　臣又聞用兵，臨戰合刃之急者三：<span 
class="style7">師古曰：「合刃，謂交兵。」</span>一曰得地形，二曰卒服習，三曰器用利。兵法曰：丈五之溝，漸車之水，<span 
class="style7">師古曰：「漸讀曰瀸，謂浸也，音子廉反。」</span>山林積石，經川丘阜，<span 
class="style7">師古曰：「經川，常流之水也。大陸曰阜。」</span>屮木所在，<span 
class="style7">師古曰：「屮，古草字。」</span>此步兵之地也，車騎二不當一。土山丘陵，曼衍相屬，<span 
class="style7">師古曰：「曼衍，猶聯延也。屬，續也。衍音弋戰反。屬音之欲反。」</span>平原廣野，此車騎之地，步兵十不當一。平陵相遠，<span 
class="style7">師古曰：「遠，離也。」</span>川谷居閒，仰高臨下，此弓弩之地也，短兵百不當一。兩陳相近，平地淺屮，可前可後，此長戟之地也，劔楯三不當一。萑葦竹蕭，<span 
class="style7">師古曰：「萑，薍也。葦，葭也。蕭，蒿也。萑音完。」</span>木蒙蘢，支葉茂接，<span 
class="style7">師古曰：「蒙蘢，覆蔽之貌也。蘢音來東反。」</span>此矛鋋之地也，<span 
class="style7">師古曰：「鋋，鐵把短矛也，音上延反。」</span>長戟二不當一。曲道相伏，險阸相薄，此劔楯之地也，弓弩三不當一。士不選練，卒不服習，起居不精，動靜不集，<span 
class="style7">師古曰：「集，齊也。」</span>趨利弗及，避難不畢，前擊後解，與金鼓之指相失，<span 
class="style7">師古曰：「金，金鉦也。鼓所以進衆，金所以止衆也。」</span>此不習勒卒之過也，百不當十。兵不完利，與空手同；甲不堅密，與袒裼同；<span 
class="style7">應劭曰：「袒裼，肉袒也。」師古曰：「裼音錫。」</span>弩不可以及遠，與短兵同；射不能中，與亡矢同；中不能入，與亡鏃同：<span 
class="style7">師古曰：「鏃，矢鋒也，音子木反。」</span>此將不省兵之禍也，<span 
class="style7">師古曰：「省，視也。」</span>五不當一。故兵法曰：器械不利，以其卒予敵也；卒不可用，以其將予敵也；將不知兵，以其主予敵也；君不擇將，以其國予敵也。四者，兵之至要也。</p>
          <p>　　臣又聞小大異形，彊弱異埶，險易異備。<span 
class="style7">師古曰：「易，平也，音弋豉反。」</span>夫卑身以事彊，小國之形也；合小以攻大，敵國之形也；<span 
class="style7">師古曰：「彼我力均，不能相勝，則須連結外援共制之也。」</span>以蠻夷攻蠻夷，中國之形也。<span 
class="style7">師古曰：「不煩華夏之兵，使其同類自相攻擊也。」</span>今匈奴地形技蓺與中國異。上下山阪，出入溪澗，中國之馬弗與也；<span 
class="style7">師古曰：「與猶如。」</span>險道傾庂，<span 
class="style7">師古曰：「庂，古側字。」</span>且馳且射，中國之騎弗與也；風雨罷勞，<span 
class="style7">師古曰：「罷讀曰疲。」</span>飢渴不困，中國之人弗與也：此匈奴之長技也。若夫平原易地，輕車突騎，<span 
class="style7">師古曰：「易亦平也。突騎，言其驍銳可用衝突敵人也。」</span>則匈奴之衆易橈亂也；<span 
class="style7">師古曰：「撓，攪也，音火高反，其字從手。一曰，橈，曲也，弱也，音女敎反，其字從木。」</span>勁弩長戟，射疏及遠，<span 
class="style7">師古曰：「疏亦闊遠也。」</span>則匈奴之弓弗能格也；堅甲利刃，長短相雜，遊弩往來，什伍俱前，<span 
class="style7">師古曰：「五人為伍，二伍為什。」</span>則匈奴之兵弗能當也；材官騶發，矢道同的，<span 
class="style7">蘇林曰：「騶音馬驟之驟。」如淳曰：「騶，矢也。處平易之地可以矢相射也。」臣瓚曰：「材官，騎射之官也。射者騶發，其用矢者同中一的，言其工妙也。」師古曰：「騶謂矢之善者也。春秋左氏傳作菆字，其音同耳。材官，有材力者。騶發，發騶矢以射也。手工矢善，故中則同的。的謂所射之準臬也。蘇音失之矣。臬音牛列反，即謂橛也。」</span>則匈奴之革笥木薦弗能支也；<span 
class="style7">孟康曰：「革笥，以皮作如鎧者被之。木薦，以木板作如楯。一曰，革笥若楯，木薦之以當人心也。」師古曰：「一說非也。笥音息嗣反。」</span>下馬地鬬，劔戟相接，去就相薄，<span 
class="style7">師古曰：「薄，迫也。」</span>則匈奴之足弗能給也：<span 
class="style7">師古曰：「給謂相連及。」</span>此中國之長技也。以此觀之，匈奴之長技三，中國之長技五。陛下又興數十萬之衆，以誅數萬之匈奴，衆寡之計，以一擊十之術也。</p>
          <p>　　雖然，兵，凶器；戰，危事也。以大為小，以彊為弱，在俛卬之間耳。<span 
class="style7">師古曰：「言不知其術，則雖大必小，雖強必弱也。俛亦俯字。卬讀曰仰。」</span>夫以人之死爭勝，跌而不振，<span 
class="style7">服虔曰：「蹉跌不可復起也。」師古曰：「跌，足失據也。跌音徒結反。」</span>則悔之亡及也。帝王之道，出於萬全。今降胡義渠蠻夷之屬來歸誼者，其衆數千，飲食長技與匈奴同，可賜之堅甲絮衣，勁弓利矢，益以邊郡之良騎。令明將能知其習俗和輯其心者，<span 
class="style7">師古曰：「輯與集同也。」</span>以陛下之明約將之。即有險阻，以此當之；平地通道，則以輕車材官制之。兩軍相當表裏，各用其長技，衡加之以衆，<span 
class="style7">張晏曰：「衡音橫。」師古曰：「衡即橫耳，無勞借音。」</span>此萬全之術也。</p>
          <p>　　傳曰：「狂夫之言，而明主擇焉。」臣錯愚陋，昧死上狂言，唯陛下財擇。<span class="style7">師古曰：「財與裁同也。」</span></p>
          <p>文帝嘉之，乃賜錯璽書寵荅焉，曰：「皇帝問太子家令：上書言兵體三章，聞之。<span 
class="style7">李竒曰：「三者，得地形，卒服習，器用利。」</span>書言『狂夫之言，而明主擇焉』。今則不然。言者不狂，而擇者不明，國之大患，故在於此。使夫不明擇於不狂，是以萬聽而萬不當也。」</p>
          <p>錯復言守邊備塞，勸農力本，當世急務二事，曰：</p>
          <p>　　臣聞秦時北攻胡貉，築塞河上，<span class="style7">師古曰：「貉音莫客反。」</span>南攻楊粵，<span 
class="style7">張晏曰：「楊州之南越也。」</span>置戍卒焉。其起兵而攻胡、粵者，非以衞邊地而救民死也，貪戾而欲廣大也，故功未立而天下亂。且夫起兵而不知其埶，戰則為人禽，屯則卒積死。夫胡貉之地，積陰之處也，木皮三寸，冰厚六尺，<span 
class="style7">文穎曰：「土地寒故也。」</span>食肉而飲酪，其人密理，鳥獸毳毛，<span 
class="style7">師古曰：「密理，謂其肌肉也。毳，細毛也。」</span>其性能寒。<span 
class="style7">師古曰：「能讀曰耐。此下能暑亦同。」</span>楊粵之地少陰多陽，其人疏理，鳥獸希毛，其性能暑。秦之戍卒不能其水土，戍者死於邊，輸者僨於道。<span 
class="style7">服虔曰：「僨，仆也。」如淳曰：「僨音奮。」</span>秦民見行，如往棄市，因以讁發之，名曰「讁戍」。先發吏有讁及贅壻、賈人，後以甞有市籍者，又後以大父母、父母甞有市籍者，後入閭，取其左。<span 
class="style7">孟康曰：「秦時復除者居閭之左，後發役不供，復役之也。或云直先發取其左也。」師古曰：「閭，里門也。居閭之左者，一切皆發之，非謂復除也。解在食貨志。」</span>發之不順，行者深怨，有背畔之心。凡民守戰至死而不降北者，以計為之也。<span 
class="style7">師古曰：「北謂敗退。」</span>故戰勝守固則有拜爵之賞，攻城屠邑則得其財鹵以富家室，故能使其衆蒙矢石，赴湯火，<span 
class="style7">師古曰：「蒙，冒犯也。」</span>視死如生。今秦之發卒也，有萬死之害，而亡銖兩之報，死事之後不得一筭之復，<span 
class="style7">師古曰：「復，復除也，音方目反。」</span>天下明知禍烈及己也。<span 
class="style7">師古曰：「猛火曰烈，取以喻耳。」</span>陳勝行戍，至於大澤，為天下先倡，<span 
class="style7">師古曰：「倡讀曰唱。」</span>天下從之如流水者，秦以威劫而行之之敝也。</p>
          <p>　　胡人衣食之業不著於地，<span class="style7">師古曰：「著音直略反。」</span>其埶易以擾亂邊竟。<span 
class="style7">師古曰：「竟讀曰境。」</span>何以明之？胡人食肉飲酪，衣皮毛，非有城郭田宅之歸居，如飛鳥走獸於廣壄，<span 
class="style7">師古曰：「壄，古野字。」</span>美草甘水則止，草盡水竭則移。以是觀之，往來轉徙，時至時去，此胡人之生業，而中國之所以離南畝也。<span 
class="style7">師古曰：「畝，古畝字也。南畝，耕種之處也。」</span>今使胡人數處轉牧行獵於塞下，或當燕代，或當上郡、北地、隴西，以候備塞之卒，卒少則入。陛下不救，則邊民絕望而有降敵之心；救之，少發則不足，多發，遠縣纔至，<span 
class="style7">李竒曰：「纔音裁。」師古曰：「纔，淺也，猶言僅至也。他皆類此。」</span>則胡又已去。聚而不罷，為費甚大；罷之，則胡復入。如此連年，則中國貧苦而民不安矣。</p>
          <p>　　陛下幸憂邊境，遣將吏發卒以治塞，甚大惠也。然令遠方之卒守塞，一歲而更，<span 
class="style7">師古曰：「更謂易代也，音庚，又讀如本字。」</span>不知胡人之能，不如選常居者，家室田作，且以備之。以便為之高城深塹，具藺石，布渠荅，<span 
class="style7">服虔曰：「藺石，可投人石也。」蘇林曰：「渠荅，鐵疾藜也。」如淳曰：「藺石，城上雷石也。墨子曰：『城上二步一渠，立程長三尺，冠長十尺，臂長六尺；二步一荅，廣九尺，袤十二尺。』」師古曰：「藺石，如說是也。渠荅，蘇說是也。雷音來內反。」</span>復為一城其內，城閒百五十步。要害之處，通川之道，調立城邑，毋下千家，<span 
class="style7">師古曰：「調謂筭度之也。緫計城邑之中令有千家以上也。調音徒釣反。」</span>為中周虎落。<span 
class="style7">鄭氏曰：「虎落者，外蕃也，若今時竹虎也。」蘇林曰：「作虎落於塞要下，以沙布其表，旦視其跡，以知匈奴來入，一名天田。」師古曰：「蘇說非也。虎落者，以竹篾相連遮落之也。」</span>先為室屋，具田器，迺募辠人及免徒復作令居之；<span 
class="style7">張晏曰：「募民有罪自首，除罪定輸作者也，復作如徒也。」臣瓚曰：「募有罪者及罪人遇赦復作竟其日月者，今皆除其罰，令居之也。」師古曰：「瓚說是也。復音扶目反。」</span>不足，募以丁奴婢贖辠及輸奴婢欲以拜爵者；不足，迺募民之欲往者。皆賜高爵，復其家。<span 
class="style7">師古曰：「復音方目反。」</span>予冬夏衣，廩食，能自給而止。<span 
class="style7">師古曰：「初徙之時，縣官且廩給其衣食，於後能自供贍乃止也。」</span>郡縣之民得買其爵，以自增至卿。<span 
class="style7">孟康曰：「食貨志所謂樂卿者也，朝位從卿而無職也。」師古曰：「孟說非也。樂卿武帝所置耳，錯之上書未得豫言之也。然二十等爵內無有卿名，蓋謂其等級同列卿者也。」</span>其亡夫若妻者，縣官買予之。人情非有匹敵，不能乆安其處。塞下之民，祿利不厚，不可使乆居危難之地。胡人入驅而能止其所驅者，以其半予之，<span 
class="style7">孟康曰：「謂胡人入為寇，驅收中國，能奪得之者，以半與之。」師古曰：「孟說非也。言胡人入為寇，驅略漢人及畜產，而它人能止得其所驅者，令其本主以半賞之。」</span>縣官為贖其民。<span 
class="style7">張晏曰：「得漢人，官為贖也。」師古曰：「此承上句之言，謂官為備價贖之耳。張說非也。」</span>如是，則邑里相救助，赴胡不避死。非以德上也，<span 
class="style7">師古曰：「言非以此事欲立德義於主上也。」</span>欲全親戚而利其財也。此與東方之戍卒不習地埶而心畏胡者，功相萬也。<span 
class="style7">如淳曰：「東方諸郡民不習戰鬬當戍邊者也。」</span>以陛下之時，徙民實邊，使遠方亡屯戍之事，塞下之民父子相保，亡係虜之患，利施後世，名稱聖明，其與秦之行怨民，相去遠矣。<span 
class="style7">師古曰：「言發怨恨之人使行戍役也。」</span></p>
          <p>上從其言，募民徙塞下。錯復言：</p>
          <p>　　陛下幸募民相徙以實塞下，使屯戍之事益省，輸將之費益寡，<span 
class="style7">如淳曰：「將，送也。或曰，將，資也。」</span>甚大惠也。下吏誠能稱厚惠，奉明法，<span 
class="style7">師古曰：「稱，副也。」</span>存卹所徙之老弱，善遇其壯士，和輯其心而勿侵刻，<span 
class="style7">師古曰：「輯與集同。」</span>使先至者安樂而不思故鄉，則貧民相募而勸往矣。臣聞古之徙遠方以實廣虛也，<span 
class="style7">師古曰：「所以充實寬廣空虛之地。」</span>相其陰陽之和，甞其水泉之味，審其土地之宜，觀其屮木之饒，然後營邑立城，製里割宅，通田作之道，正阡陌之界，先為築室，家有一堂二內，門戶之閉，<span 
class="style7">張晏曰：「二內，二房也。」</span>置器物焉，民至有所居，作有所用，此民所以輕去故鄉而勸之新邑也。<span 
class="style7">師古曰：「之，往也。」</span>為置醫巫，以救疾病，以脩祭祀，男女有昏，<span 
class="style7">師古曰：「昏謂婚姻配合也。」</span>生死相卹，墳墓相從，種樹畜長，<span 
class="style7">張晏曰：「畜長，六畜也。」師古曰：「種樹謂桑果之屬。長音竹兩反。」</span>室屋完安，此所以使民樂其處而有長居之心也。</p>
          <p>　　臣又聞古之制邊縣以備敵也，使五家為伍，伍有長；十長一里，里有假士；四里一連，連有假五百；<span 
class="style7">服虔曰：「假音假借之假。五百，帥名也。」師古曰：「假，大也，音工雅反。」</span>十連一邑，邑有假候：皆擇其邑之賢材有護，<span 
class="style7">師古曰：「有保護之能者也。今流俗書本護字作讓，妄改之耳。」</span>習地形知民心者，居則習民於射法，出則敎民於應敵。故卒伍成於內，則軍正定於外。服習以成，勿令遷徙，<span 
class="style7">師古曰：「各守其業也。」</span>幼則同遊，長則共事。夜戰聲相知，則足以相救；晝戰目相見，則足以相識；驩愛之心，足以相死。如此而勸以厚賞，威以重罰，則前死不還踵矣。<span 
class="style7">師古曰：「還讀曰旋。旋踵，回旋其足也。」</span>所徙之民非壯有材力，但費衣粮，不可用也；雖有材力，不得良吏，猶亡功也。</p>
          <p>　　陛下絕匈奴不與和親，臣竊意其冬來南也，<span class="style7">師古曰：「意，疑之也。」</span>壹大治，則終身創矣。<span 
class="style7">師古曰：「創，懲艾也，音初亮反。」</span>欲立威者，始於折膠，<span 
class="style7">蘇林曰：「秋氣至，膠可折，弓弩可用，匈奴常以為候而出軍。」</span>來而不能困，使得氣去，<span 
class="style7">師古曰：「使之得勝，逞志氣而去。」</span>後未易服也。愚臣亡識，唯陛下財察。</p>
          <p>後詔有司舉賢良文學士，錯在選中。上親策詔之，曰：</p>
          <p>　　惟十有五年九月壬子，皇帝曰：昔者大禹勤求賢士，施及方外，<span 
class="style7">師古曰：「施，延也，音弋豉反。」</span>四極之內，舟車所至，人迹所及，靡不聞命，以輔其不逮；<span 
class="style7">師古曰：「意所不及者，取其言以自輔也。」</span>近者獻其明，遠者通厥聦，比善戮力，以翼天子。<span 
class="style7">師古曰：「比，和也。翼，助也。比音頻寐反。」</span>是以大禹能亡失德，夏以長楙。<span 
class="style7">師古曰：「楙，美也。」</span>高皇帝親除大害，去亂從，<span 
class="style7">師古曰：「從音子容反。亂從，謂禍亂之蹤跡也。一曰，亂謂作亂者，從謂合從者，若六國時為從者也。今書本從下或有順字，或有治字，皆非也，後人妄加之也。」</span>並建豪英，以為官師，<span 
class="style7">師古曰：「師，長也，各為一官之長也。字或作帥，音所類反。」</span>為諫爭，輔天子之闕，而翼戴漢宗也。賴天之靈，宗廟之福，方內以安，澤及四夷。今朕獲執天下之正，以承宗廟之祀，朕旣不德，又不敏，明弗能燭，而智不能治，此大夫之所著聞也。故詔有司、諸侯王、三公、九卿及主郡吏，<span 
class="style7">師古曰：「主郡吏，謂郡守也。」</span>各帥其志，以選賢良明於國家之大體，通於人事之終始，及能直言極諫者，各有人數，將以匡朕之不逮。二三大夫之行當此三道，<span 
class="style7">張晏曰：「三道，國體、人事、直言也。」師古曰：「二三大夫，緫謂當時受策者，非止錯一人焉。」</span>朕甚嘉之，故登大夫于朝，親諭朕志。<span 
class="style7">師古曰：「諭，告也。」</span>大夫其上三道之要，及永惟朕之不德，吏之不平，政之不宣，民之不寧，<span 
class="style7">師古曰：「永猶深也。惟，思也。」</span>四者之闕，悉陳其志，毋有所隱。上以薦先帝之宗廟，下以興愚民之休利，著之于篇，<span 
class="style7">師古曰：「休，美也。篇謂簡也。」</span>朕親覽焉，觀大夫所以佐朕，至與不至。書之，周之密之，重之閉之。<span 
class="style7">師古曰：「重音直龍反。」</span>興自朕躬，<span 
class="style7">師古曰：「言朕自發視之。」</span>大夫其正論，毋枉執事。<span 
class="style7">張晏曰：「毋為有司枉橈也。」</span>烏虖，戒之！<span 
class="style7">師古曰：「虖讀曰呼。」</span>二三大夫其帥志毋怠！</p>
          <p>錯對曰：</p>
          <p>　　平陽侯臣窋、<span class="style7">孟康曰：「曹窋，參子也。」</span>汝陰侯臣竈、<span 
class="style7">如淳曰：「夏侯嬰子也。」</span>潁陰侯臣何、<span 
class="style7">文穎曰：「灌嬰子。」</span>廷尉臣宜昌、隴西太守臣昆邪<span 
class="style7">服虔曰：「公孫昆邪也。」師古曰：「昆讀曰混，音下昆反。」</span>所選賢良太子家令臣錯<span 
class="style7">師古曰：「詔列侯九卿及郡守舉賢良，故錯為窋等所舉。」</span>昧死再拜言：臣竊聞古之賢主莫不求賢以為輔翼，故黃帝得力牧而為五帝先，<span 
class="style7">服虔曰：「力牧，黃帝之佐也。」</span>大禹得咎繇而為三王祖，齊桓得筦子而為五伯長。<span 
class="style7">師古曰：「筦字與管同。伯讀曰霸。」</span>今陛下講于大禹及高皇帝之建豪英也，<span 
class="style7">臣瓚曰：「講謂講議也。」</span>退託於不明，以求賢良，<span 
class="style7">師古曰：「自託不明，是謙退。」</span>讓之至也。臣竊觀上世之傳，<span 
class="style7">師古曰：「謂史傳。」</span>若高皇帝之建功業，陛下之德厚而得賢佐，皆有司之所覽，刻於玉版，藏於金匱，歷之春秋，紀之後世，為帝者祖宗，與天地相終。今臣窋等迺以臣錯充賦，<span 
class="style7">如淳曰：「猶言備數也。」臣瓚曰：「充賦，此錯之謙也，云如賦調也。」</span>甚不稱明詔求賢之意。臣錯屮茅臣，亡識知，昧死上愚對，曰：</p>
          <p>　　詔策曰「明於國家大體」，愚臣竊以古之五帝明之。臣聞五帝神聖，其臣莫能及，故自親事，<span 
class="style7">師古曰：「親理萬機之務。」</span>處于法宮之中，明堂之上；<span 
class="style7">如淳曰：「法宮，路寢正殿也。」</span>動靜上配天，下順地，中得人。故衆生之類亡不覆也，根著之徒亡不載也；<span 
class="style7">師古曰：「有根著地者皆載之也。著音直略反。」</span>燭以光明，亡偏異也；<span 
class="style7">師古曰：「燭，照也。」</span>德上及飛鳥，下至水蟲草木諸產，皆被其澤。<span 
class="style7">師古曰：「被音皮義反。」</span>然後陰陽調，四時節，日月光，風雨時，膏露降，<span 
class="style7">師古曰：「甘露凝如膏。」</span>五穀孰，祅孽滅，賊氣息，民不疾疫，河出圖，洛出書，神龍至，鳳鳥翔，德澤滿天下，靈光施四海。此謂配天地，治國大體之功也。</p>
          <p>　　詔策曰「通於人事終始」，愚臣竊以古之三王明之。臣聞三王臣主俱賢，故合謀相輔，計安天下，莫不本於人情。人情莫不欲壽，三王生而不傷也；人情莫不欲富，三王厚而不困也；人情莫不欲安，三王扶而不危也；人情莫不欲逸，三王節其力而不盡也。其為法令也，合於人情而後行之；其動衆使民也，本於人事然後為之。取人以己，內恕及人。<span 
class="style7">師古曰：「以己之心揆之於人也。」</span>情之所惡，不以彊人；情之所欲，不以禁民。是以天下樂其政，歸其德，望之若父母，從之若流水；百姓和親，國家安寧，名位不失，施及後世。<span 
class="style7">師古曰：「施，延也，音弋豉反。」</span>此明於人情終始之功也。</p>
          <p>　　詔策曰「直言極諫」，愚臣竊以五伯之臣明之。<span 
class="style7">師古曰：「伯讀曰霸。」</span>臣聞五伯不及其臣，故屬之以國，任之以事。<span 
class="style7">師古曰：「屬，委也，音之欲反。」</span>五伯之佐之為人臣也，察身而不敢誣，<span 
class="style7">師古曰：「各察己之材用，不敢踰越而誣上。」</span>奉法令不容私，盡心力不敢矜，<span 
class="style7">師古曰：「矜謂自伐也。」</span>遭患難不避死，見賢不居其上，受祿不過其量，不以亡能居尊顯之位。自行若此，可謂方正之士矣。其立法也，非以苦民傷衆而為之機陷也，<span 
class="style7">孟康曰：「機，發也。陷，穽也。」</span>以之興利除害，尊主安民而救暴亂也。其行賞也，非虛取民財妄予人也，以勸天下之忠孝而明其功也。故功多者賞厚，功少者賞薄。如此，斂民財以顧其功，<span 
class="style7">師古曰：「顧，讎也，若今言雇賃也。」</span>而民不恨者，知與而安己也。其行罰也，非以忿怒妄誅而從暴心也，<span 
class="style7">師古曰：「從讀曰縱。」</span>以禁天下不忠不孝而害國者也。故辠大者罰重，辠小者罰輕。如此，民雖伏罪至死而不怨者，知罪罰之至，自取之也。立法若此，可謂平正之吏矣。法之逆者，請而更之，不以傷民；<span 
class="style7">師古曰：「更，改也。」</span>主行之暴者，逆而復之，不以傷國。<span 
class="style7">師古曰：「謂逆主意而反還之，不令施行，致傷國也。復音扶目反。」</span>救主之失，補主之過，揚主之美，明主之功，使主內亡邪辟之行，外亡騫汚之名。<span 
class="style7">師古曰：「辟讀曰僻。騫，損也。汙，辱也。」</span>事君若此，可謂直言極諫之士矣。此五伯之所以德匡天下，威正諸侯，功業甚美，名聲章明。舉天下之賢主，五伯與焉，<span 
class="style7">師古曰：「與讀曰豫。」</span>此身不及其臣而使得直言極諫補其不逮之功也。今陛下人民之衆，威武之重，德惠之厚，令行禁止之埶，萬萬於五伯，而賜愚臣策曰「匡朕之不逮」，愚臣何足以識陛下之高明而奉承之！</p>
          <p>　　詔策曰「吏之不平，政之不宣，民之不寧」，愚臣竊以秦事明之。臣聞秦始并天下之時，其主不及三王，而臣不及其佐，<span 
class="style7">師古曰：「臣亦不及三王之佐。」</span>然功力不遟者，何也？地形便，山川利，財用足，民利戰。其所與並者六國，六國者，臣主皆不肖，謀不輯，<span 
class="style7">師古曰：「輯與集同。輯，和也。」</span>民不用，故當此之時，秦最富彊。夫國富彊而鄰國亂者，帝王之資也，故秦能兼六國，立為天子。當此之時，三王之功不能進焉。<span 
class="style7">師古曰：「進，前也，言不在秦之前也。」</span>及其末塗之衰也，任不肖而信讒賊；宮室過度，耆慾亡極，<span 
class="style7">師古曰：「耆讀曰嗜。」</span>民力罷盡，<span 
class="style7">師古曰：「罷讀曰疲。」</span>賦斂不節；矜奮自賢，群臣恐諛，<span 
class="style7">張晏曰：「恐機發陷禍而為諂諛以求自全也。」師古曰：「此說非也。直為恐懼而為諂諛也。恐音丘勇反。」</span>驕溢縱恣，不顧患禍；妄賞以隨喜意，妄誅以快怒心，法令煩憯，<span 
class="style7">師古曰：「憯，痛也。言痛害於下。憯音千感反。」</span>刑罰暴酷，輕絕人命，身自射殺；天下寒心，莫安其處。姦邪之吏，乘其亂法，以成其威，獄官主斷，生殺自恣。上下瓦解，各自為制。秦始亂之時，吏之所先侵者，貧人賤民也；至其中節，所侵者富人吏家也；及其末塗，所侵者宗室大臣也。是故親疏皆危，外內咸怨，離散逋逃，人有走心。陳勝先倡，<span 
class="style7">師古曰：「倡讀曰唱。」</span>天下大潰，絕祀亡世，為異姓福。此吏不平，政不宣，民不寧之禍也。今陛下配天象地，覆露萬民，<span 
class="style7">如淳曰：「覆，蔭也。露，膏澤也。」</span>絕秦之迹，除其亂法；躬親本事，廢去淫末；除苛解嬈，<span 
class="style7">文穎曰：「嬈，煩繞也。」師古曰：「音如紹反。」</span>寬大愛人；肉刑不用，辠人亡帑；<span 
class="style7">師古曰：「謂除收帑相坐律。亡讀曰無。帑讀曰孥。」</span>非謗不治，鑄錢者除；<span 
class="style7">張晏曰：「除鑄錢之律，聽民得自鑄也。」師古曰：「非讀曰誹。」</span>通關去塞，<span 
class="style7">張晏曰：「文帝十二年，除關不用傳。」</span>不孽諸侯；<span 
class="style7">應劭曰：「接之以禮，不以庶孽畜之。」如淳曰：「孽，疑也。去關禁，明無疑於諸侯。」師古曰：「應說是。」</span>賔禮長老，愛卹少孤；辠人有期，<span 
class="style7">張晏曰：「早決之也。」晉灼曰：「刑法志云『罪人各以輕重不亡逃，有年而免』。滿其年，免為庶人也。」師古曰：「晉說是也。」</span>後宮出嫁；尊賜孝悌，農民不租；<span 
class="style7">張晏曰：「足用則除租也。」</span>明詔軍師，愛士大夫；求進方正，廢退姦邪；除去陰刑，<span 
class="style7">張晏曰：「宮刑也。」</span>害民者誅；憂勞百姓，列侯就都；<span 
class="style7">師古曰：「各就其國也。」</span>親耕節用，視民不奢。<span 
class="style7">師古曰：「視讀曰示。」</span>所為天下興利除害，變法易故，以安海內者，大功數十，皆上世之所難及，陛下行之，道純德厚，元元之民幸矣。</p>
          <p>　　詔策曰「永惟朕之不德」，愚臣不足以當之。</p>
          <p>　　詔策曰「悉陳其志，毋有所隱」，愚臣竊以五帝之賢臣明之。臣聞五帝其臣莫能及，則自親之；三王臣主俱賢，則共憂之；五伯不及其臣，則任使之。此所以神明不遺，而賢聖不廢也，<span 
class="style7">師古曰：「遺，棄也。不棄神明之德，不廢聖賢之名。」</span>故各當其世而立功德焉。傳曰「往者不可及，來者猶可待，<span 
class="style7">師古曰：「言各當其時務立功也。」</span>能明其世者謂之天子」，此之謂也。竊聞戰不勝者易其地，民貧窮者變其業。今以陛下神明德厚，資財不下五帝，<span 
class="style7">師古曰：「資，質也，謂天子之財質。」</span>臨制天下，至今十有六年，民不益富，盜賊不衰，邊竟未安，<span 
class="style7">師古曰：「竟讀曰境。」</span>其所以然，意者陛下未之躬親，而待羣臣也。今執事之臣皆天下之選已，<span 
class="style7">師古曰：「已，語終之辭。」</span>然莫能望陛下清光，<span 
class="style7">晉灼曰：「今之臣不能望見陛下之光景所及。」</span>譬之猶五帝之佐也。陛下不自躬親，而待不望清光之臣，臣竊恐神明之遺也。<span 
class="style7">師古曰：「言天子虛棄神明之德。」</span>日損一日，歲亡一歲，日月益暮，盛德不及究於天下，<span 
class="style7">師古曰：「究，竟也。」</span>以傳萬世，愚臣不自度量，竊為陛下惜之。昧死上狂惑屮茅之愚，臣言唯陛下財擇。</p>
          <p>時賈誼已死，對策者百餘人，唯錯為高第，繇是遷中大夫。<span class="style7">師古曰：「繇讀與由同。」</span></p>
          <p>錯又言宜削諸侯事，及法令可更定者，書凡三十篇。孝文雖不盡聽，然竒其材。當是時，太子善錯計策，爰盎諸大功臣多不好錯。</p>
          <p>景帝即位，以錯為內史。錯數請閒言事，輒聽，幸傾九卿，法令多所更定。丞相申屠嘉心弗便，力未有以傷。內史府居太上廟堧中，<span 
class="style7">師古曰：「堧者，內垣之外游地也，音人緣反。」</span>門東出，不便，錯迺穿門南出，鑿廟堧垣。丞相大怒，欲因此過為奏請誅錯。錯聞之，即請閒為上言之。丞相奏事，因言錯擅鑿廟垣為門，請下廷尉誅。上曰：「此非廟垣，迺堧中垣，不致於法。」丞相謝。<span 
class="style7">師古曰：「以所奏不當天子意，故謝。」</span>罷朝，因怒謂長史曰：「吾當先斬以聞，迺先請，固誤。」丞相遂發病死。錯以此愈貴。</p>
          <p>遷為御史大夫，請諸侯之罪過，削其支郡。<span 
class="style7">師古曰：「支郡，在國之四邊者也。」</span>奏上，上令公卿列侯宗室雜議，莫敢難，獨竇嬰爭之，繇此與錯有隙。<span 
class="style7">師古曰：「繇讀與由同。」</span>錯所更令三十章，<span 
class="style7">師古曰：「更，改也。」</span>諸侯讙譁。錯父聞之，從潁川來，謂錯曰：「上初即位，公為政用事，<span 
class="style7">如淳曰：「錯為御史大夫，位三公也。」</span>侵削諸侯，疏人骨肉，口讓多怨，公何為也！」<span 
class="style7">師古曰：「讓，責也。」</span>錯曰：「固也。<span 
class="style7">師古曰：「言固當如此。」</span>不如此，天子不尊，宗廟不安。」父曰：「劉氏安矣，而鼂氏危，吾去公歸矣！」遂飲藥死，曰：「吾不忍見禍逮身。」</p>
          <p>後十餘日，吳楚七國俱反，以誅錯為名。上與錯議出軍事，錯欲令上自將兵，而身居守。會竇嬰言爰盎，詔召入見，上方與錯調兵食。<span 
class="style7">師古曰：「調謂計發之也，音徒釣反。」</span>上問盎曰：「君甞為吳相，知吳臣田祿伯為人虖？今吳楚反，於公意何如？」對曰：「不足憂也，今破矣。」上曰：「吳王即山鑄錢，<span 
class="style7">師古曰：「即，就也。」</span>煑海為鹽，誘天下豪桀，白頭舉事，此其計不百全，豈發虖？何以言其無能為也？」盎對曰：「吳銅鹽之利則有之，安得豪桀而誘之！誠令吳得豪桀，亦且輔而為誼，不反矣。吳所誘，皆亡賴子弟，亡命鑄錢姦人，故相誘以亂。」錯曰：「盎策之善。」上問曰：「計安出？」盎對曰：「願屏左右。」上屏人，獨錯在。盎曰：「臣所言，人臣不得知。」迺屏錯。錯趨避東箱，甚恨。上卒問盎，<span 
class="style7">師古曰：「卒，竟也。」</span>對曰：「吳楚相遺書，言高皇帝王子弟各有分地，<span 
class="style7">師古曰：「分音扶問反。」</span>今賊臣鼂錯擅適諸侯，<span 
class="style7">師古曰：「適讀曰謫。」</span>削奪之地，以故反名為西共誅錯，復故地而罷。方今計，獨有斬錯，發使赦吳楚七國，復其故地，則兵可毋血刃而俱罷。」於是上默然，良乆曰：「顧誠何如，<span 
class="style7">師古曰：「顧，念也。誠，實也。」</span>吾不愛一人謝天下。」盎曰：「愚計出此，唯上孰計之。」迺拜盎為泰常，密裝治行。</p>
          <p>後十餘日，丞相青翟、中尉嘉、廷尉𢿛<span class="style7">師古曰：「張𢿛也，音區。」</span>劾奏錯曰：「吳王反逆亡道，欲危宗廟，天下所當共誅。今御史大夫錯議曰：『兵數百萬，獨屬羣臣，不可信，<span 
class="style7">師古曰：「屬，委也，音之欲反。」</span>陛下不如自出臨兵，使錯居守。徐、僮之旁吳所未下者可以予吳。』<span 
class="style7">鄧展曰：「徐、僮，臨淮二縣也。」</span>錯不稱陛下德信，欲疏羣臣百姓，又欲以城邑予吳，亡臣子禮，大逆無道。錯當要斬，父母妻子同產無少長皆棄巿。臣請論如法。」制曰：「可。」錯殊不知。迺使中尉召錯，紿載行巿。<span 
class="style7">師古曰：「誑云乘車案行巿中也。行音下更反。」</span>錯衣朝衣斬東巿。<span 
class="style7">師古曰：「朝衣，朝服也。」</span></p>
          <p>錯已死，謁者僕射鄧公為校尉，擊吳楚為將。還，上書言軍事，見上。上問曰：「道軍所來，<span 
class="style7">如淳曰：「道路從吳軍所來也。」師古曰：「道軍所來，即是從軍所來耳，無煩更說道路也。」</span>聞鼂錯死，吳楚罷不？」鄧公曰：「吳為反數十歲矣，發怒削地，以誅錯為名，其意不在錯也。且臣恐天下之士拑口不敢復言矣。」<span 
class="style7">師古曰：「拑音其炎反。」</span>上曰：「何哉？」鄧公曰：「夫鼂錯患諸侯彊大不可制，故請削之，以尊京師，萬世之利也。計畫始行，卒受大戮，<span 
class="style7">師古曰：「卒，竟也。」</span>內杜忠臣之口，<span 
class="style7">師古曰：「杜，塞也。」</span>外為諸侯報仇，臣竊為陛下不取也。」於是景帝喟然長息曰：「公言善，吾亦恨之。」迺拜鄧公為城陽中尉。</p>
          <p>鄧公，成固人也，<span class="style7">師古曰：「漢中之縣。」</span>多竒計。建元年中，上招賢良，公卿言鄧先。<span 
class="style7">師古曰：「鄧先，猶云鄧先生也。一曰，先者其名也。」</span>鄧先時免，起家為九卿。一年，復謝病免歸。其子章，以脩黃老言顯諸公閒。</p>
          <p>贊曰：爰盎雖不好學，亦善傅會，<span 
class="style7">張晏曰：「因宜附著合會之。」</span>仁心為質，引義忼慨。遭孝文初立，資適逢世。<span 
class="style7">張晏曰：「資，財也，適值其世，得騁其才。」</span>時已變易，<span 
class="style7">張晏曰：「謂景帝。」</span>及吳壹說，果於用辯，<span 
class="style7">師古曰：「謂殺鼂錯也。」</span>身亦不遂。鼂錯銳於為國遠慮，而不見身害。其父睹之，經於溝瀆，<span 
class="style7">師古曰：「論語稱孔子曰：『豈若匹夫匹婦之為諒也，自經於溝瀆，人莫之知。』故贊引之云。」</span>亡益救敗，不如趙母指括，以全其宗。<span 
class="style7">張晏曰：「趙奢卒，趙使趙括為將，其母言之趙王曰：『願王易括。』王不許。母要王：『括有罪，願不坐。』王許之。後括果敗於長平，以母前約故，卒得不坐。」</span>悲夫！錯雖不終，世哀其忠。故論其施行之語著于篇。</p>
          <hr />
      </div>
      <div class="next1">
<a href="048.htm">上卷</a> / <a href="a02.htm">漢書目錄</a> / <a 
href="050.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

