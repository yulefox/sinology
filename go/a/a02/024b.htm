<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷二十四下‧食貨志第四下</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　 <span 
class="style9">卷二十四下 ‧ 食貨志第四下</span>
                                <hr />
                                <p>凡貨，金錢布帛之用，夏殷以前其詳靡記云。太公為周立九府圜法：<span 
class="style7">李竒曰：「圜即錢也。圜一寸，而重九兩。」師古曰：「此說非也。周官太府、玉府、內府、外府、泉府、天府、職內、職金、職幣皆掌財幣之官，故云九府。圜謂均而通也。」</span>黃金方寸，而重一斤；錢圜函方，<span 
class="style7">孟康曰：「外圜而內孔方也。」</span>輕重以銖；<span 
class="style7">師古曰「言黃金以斤為名，錢則以銖為重也。」</span>布帛廣二尺二寸為幅，長四丈為匹。故貨寶於金，利於刀，<span 
class="style7">如淳曰：「名錢為刀者，以其利於民也。」</span>流於泉，<span 
class="style7">如淳曰：「流行如泉也。」</span>布於布，<span 
class="style7">如淳曰：「布於民間。」</span>束於帛。<span class="style7">李竒曰：「束，聚也。」</span></p>
                                <p>太公退，又行之于齊。至管仲相桓公，通輕重之權，曰：「歲有凶穰，故穀有䝿賤；<span 
class="style7">師古曰：「穰音人常反。」</span>令有緩急，故物有輕重。<span 
class="style7">李竒曰：「上令急於求米則民重米，緩於求米則民輕米。」</span>人君不理，則畜賈游於市，<span 
class="style7">師古曰：「畜讀曰蓄。蓄賈，謂賈人之多蓄積者。」</span>乘民之不給，百倍其本矣。<span 
class="style7">師古曰：「給，足也。」</span>故萬乘之國必有萬金之賈，千乘之國必有千金之賈者，利有所并也。計本量委則足矣。<span 
class="style7">李竒曰：「委，積也。」</span>然而民有飢餓者，穀有所臧也。<span 
class="style7">師古曰：「言富人多臧穀，故令貧者食不足也。」</span>民有餘則輕之，故人君斂之以輕；民不足則重之，故人君散之以重。<span 
class="style7">李竒曰：「民輕之時，為斂糴之；重之時，官為散也。」</span>凡輕重斂散之以時，則準平。守準平，使萬室之邑必有萬鍾之臧，臧繈千萬；<span 
class="style7">李竒曰：「繈，落也。」孟康曰：「六斛四斗為鍾。繈，錢貫也。管子曰『凶歲糴，釜十繈』。」師古曰：「孟說是也。繈音居兩反。」</span>千室之邑必有千鍾之臧，臧繈百萬。春以奉耕，夏以奉耘，<span 
class="style7">師古曰：「奉謂供事也。」</span>耒耜器械，種饟糧食，必取澹焉。<span 
class="style7">師古曰：「種，五穀之種也。饟字與餉同，謂餉田之具也。」</span>故大賈畜家不得豪奪吾民矣。」<span 
class="style7">師古曰：「畜讀曰蓄。豪謂輕侮之也，字本作𠢕，蓋通用耳。」</span>桓公遂用區區之齊合諸侯，顯伯名。<span 
class="style7">師古曰：「伯讀曰霸。」</span></p>
                                <p>其後百餘年，周景王時患錢輕，將更鑄大錢，<span class="style7">應劭曰：「大於舊錢，其價重也。」</span>單穆公曰：「不可。<span 
class="style7">師古曰：「單穆公，周大夫單旗。單音善。」</span>古者天降灾戾，<span 
class="style7">師古曰：「戾，惡氣也。一曰，戾，至也。」</span>於是乎量資幣，權輕重，以救民。<span 
class="style7">應劭曰：「資，財也。量資幣多少有無，平其輕重也。」師古曰：「凡言幣者，皆所以通貨物，易有無也，故金之與錢，皆名為幣也。」</span>民患輕，則為之作重幣以行之，於是有母權子而行，民皆得焉。<span 
class="style7">應劭曰：「母，重也，其大倍，故為母也。子，輕也，其輕少半，故為子也。民患幣之輕而物貴，為重幣以平之，權時而行，以廢其輕。故曰母權子，猶言重權輕也。民皆得者，本末有無皆得其利也。」孟康曰：「重為母，輕為子，若市八十錢物，以母當五十，以子三十續之。」</span>若不堪重，則多作輕而行之，亦不廢重，於是乎有子權母而行，小大利之。<span 
class="style7">應劭曰：「民患幣重，則多作輕錢而行之，亦不廢去重者，言重者行其貴，輕者行其賤也。」</span>今王廢輕而作重，民失其資，能無匱乎？民若匱，王用將有所乏；乏將厚取於民；<span 
class="style7">師古曰：「厚猶多也，重也。」</span>民不給，將有遠志，是離民也。<span 
class="style7">師古曰：「遠志，謂去其本居而散亡也。」</span>且絕民以實王府，猶塞川原為潢洿也，<span 
class="style7">師古曰：「原謂水泉之本也。潢洿，停水也。潢音黃。洿音一胡反。」</span>竭亡日矣。王其圖之。」弗聽，卒鑄大錢，文曰「寶貨」，肉好皆有周郭，<span 
class="style7">韋昭曰：「肉，錢形也。好，孔也。」</span>以勸農澹不足，百姓蒙利焉。<span 
class="style7">孟康曰：「單穆公曰『竭無日矣』，不得復云百姓蒙利焉。」臣瓚曰：「但是不聽不鑄大錢耳，猶自從其不廢輕，此言母子並用，故蒙其利也。」師古曰：「二說皆非也。單旗雖有此言，王終自鑄錢，果有便，故百姓蒙其利也。」</span></p>
                                <p>秦兼天下，幣為二等：黃金以溢為名，上幣；<span 
class="style7">孟康曰：「二十兩為溢。」師古曰：「改周一斤之制，更以溢為金之名數也。高祖初賜張良金百溢，此尚秦制也。上幣者，二等之中黃金為上而錢為下也。」</span>銅錢質如周錢，<span 
class="style7">臣瓚曰：「言錢之形質如周錢，唯文異耳。」</span>文曰「半兩」，重如其文。而珠玉龜貝銀錫之屬為器飾寶臧，不為幣，然各隨時而輕重無常。</p>
                                <p>漢興，以為秦錢重難用，更令民鑄莢錢。<span class="style7">如淳曰：「如榆莢也。」師古曰：「莢音頰。」</span>黃金一斤。<span 
class="style7">師古曰：「復周之制，更以斤名金。」</span>而不軌逐利之民畜積餘贏以稽市物，痛騰躍，<span 
class="style7">李竒曰：「稽，貯滯也。」晉灼曰：「痛，甚也。言計市物賤，豫益畜之，物貴而出賣，故使物甚騰躍也。」師古曰：「不軌，謂不循軌度者也。言以其贏餘以財蓄積群貨，使物稽滯在己，故市價甚騰貴。今書本痛字或作踊者，誤耳。踊、騰一也，不當重累言之。畜讀曰蓄。」</span>米至石萬錢，馬至匹百金。天下已平，高祖乃令賈人不得衣絲乘車，重稅租以困辱之。<span 
class="style7">師古曰：「欲令務農。」</span>孝惠、高后時，為天下初定，復弛商賈之律，<span 
class="style7">師古曰：「弛，解也。」</span>然市井子孫亦不得為官吏。孝文五年，為錢益多而輕，乃更鑄四銖錢，其文為「半兩」。除盜鑄錢令，使民放鑄。<span 
class="style7">師古曰：「恣其私鑄。」</span>賈誼諫曰：</p>
                                <p>　　法使天下公得顧租鑄銅錫為錢，敢雜以鈆鐵為它巧者，其罪黥。<span 
class="style7">師古曰：「顧租，謂顧庸之直，或租其本。」</span>然鑄錢之情，非殽雜為巧，則不可得贏；<span 
class="style7">師古曰：「殽謂亂雜也。贏，餘利也。言不雜鉛鐵，則無利也。殽音爻。」</span>而殽之甚微，為利甚厚。<span 
class="style7">師古曰：「微謂精妙也。言殽雜鉛鐵，其術精妙，不可覺知，而得利甚厚，故令人輕犯之，姦不可止也。」</span>夫事有召禍而法有起姦，今令細民人操造幣之埶，<span 
class="style7">師古曰：「操，持也。人人皆得鑄錢也。操音千高反。」</span>各隱屏而鑄作，因欲禁其厚利微姦，雖黥罪日報，其埶不止。<span 
class="style7">鄭氏曰：「報，論。」</span>迺者，民人抵罪，多者一縣百數，及吏之所疑，榜笞奔走者甚衆。夫縣法以誘民，<span 
class="style7">師古曰：「縣謂開立之。」</span>使入陷阱，孰積於此！<span 
class="style7">師古曰：「阱，穿地以陷獸也。積，多也。阱音才性反。」</span>曩禁鑄錢，死罪積下；<span 
class="style7">蘇林曰：「下，報也，積累下報論之也。」張晏曰：「死罪者多，委積於下也。」師古曰：「蘇說是也。下音胡亞反。次後亦同。」</span>今公鑄錢，黥罪積下。為法若此，上何賴焉？<span 
class="style7">師古曰：「賴，利也。一曰恃也。」</span></p>
                                <p>　　又民用錢，郡縣不同：或用錢輕，百加若干；<span 
class="style7">應劭曰：「時錢重四銖，法錢百枚，當重一斤十六銖，輕則以錢足之若干枚，令滿平也。」師古曰：「若干，且設數之言也。干猶箇也，謂當如此箇數耳。而胡廣云『若，順也；干，求也』。當順所求而與之矣。」</span>或用重錢，平稱不受。<span 
class="style7">應劭曰：「用重錢，則平稱有餘，不能受也。」臣瓚曰：「秦錢重半兩，漢初鑄莢錢，文帝更鑄四銖錢。秦錢與莢錢皆當廢，而故與四銖並行。民以其見廢，故用輕錢，則百加若干；用重錢，雖以一當一猶復不受之。是以郡縣不同也。」師古曰：「應說是也。稱音尺孕反。」</span>法錢不立，<span 
class="style7">師古曰：「法錢，依法之錢也。」</span>吏急而壹之虖，則大為煩苛，而力不能勝；縱而弗呵虖，<span 
class="style7">師古曰：「呵，責怒也，音火何反。」</span>則市肆異用，錢文大亂。苟非其術，何鄉而可哉！<span 
class="style7">師古曰：「鄉讀曰嚮。」</span></p>
                                <p>　　今農事棄捐而采銅者日蕃，<span class="style7">師古曰：「蕃，多也，音扶元反。其下亦同。」</span>釋其耒耨，冶鎔炊炭，<span 
class="style7">應劭曰：「鎔，形容也，作錢模也。」師古曰：「鎔音容。」</span>姦錢日多，五穀不為多。<span 
class="style7">師古曰：「言皆采銅鑄錢，廢其農業，故五穀不多也。為音於偽反。不為多，猶言為之不多也。」</span>善人怵而為姦邪，<span 
class="style7">李竒曰：「怵，誘也，動心於姦邪也。」師古曰：「怵音先律反，又音黜。」</span>愿民陷而之刑戮，<span 
class="style7">師古曰：「愿，謹也。」</span>刑戮將甚不詳，柰何而忽！<span 
class="style7">師古曰：「詳，平也。忽，忽忘也。」</span>國知患此，吏議必曰禁之。禁之不得其術，其傷必大。令禁鑄錢，則錢必重；<span 
class="style7">師古曰：「令謂法令也。」</span>重則其利深，盜鑄如雲而起，<span 
class="style7">師古曰：「言其多。」</span>棄市之罪又不足以禁矣。姦數不勝而法禁數潰，銅使之然也。<span 
class="style7">師古曰：「數，並音所角反。」</span>故銅布於天下，其為禍博矣。<span 
class="style7">師古曰：「博，大也。」</span></p>
                                <p>　　今博禍可除，而七福可致也。何謂七福？上收銅勿令布，則民不鑄錢，黥罪不積，一矣。偽錢不蕃，民不相疑，二矣。采銅鑄作者反於耕田，三矣。銅畢歸於上，上挾銅積以御輕重，<span 
class="style7">師古曰：「銅積，謂多積銅也。」</span>錢輕則以術斂之，重則以術散之，貨物必平，四矣。以作兵器，以假貴臣，多少有制，用別貴踐，五矣。<span 
class="style7">如淳曰：「古者以銅為兵，秦銷鋒鍉鑄金人十二，是也。」</span>以臨萬貨，以調盈虛，以收竒羨，<span 
class="style7">師古曰：「調，平均也。竒，殘餘也。羨，饒溢也。竒音居宜反。羨音弋戰反。」</span>則官富實而末民困，六矣。<span 
class="style7">師古曰：「末謂工商之業也。」</span>制吾棄財，以與匈奴逐爭其民，則敵必懷，七矣。<span 
class="style7">師古曰：「末業旣困，農人敦本，倉廩積實，布帛有餘，則招誘胡人，多來降附。故言制吾棄財逐爭其人也。棄財者，可棄之財。逐，競也。」</span>故善為天下者，因禍而為福，轉敗而為功。今乆退七福而行博禍，臣誠傷之。</p>
                                <p>上不聽。是時，吳以諸侯即山鑄錢，富埒天子，<span 
class="style7">師古曰：「即，就也。埒，等也。」</span>後卒叛逆。鄧通，大夫也，以鑄錢財過王者。故吳、鄧錢布天下。</p>
                                <p>武帝因文、景之畜，忿胡、粵之害，<span 
class="style7">師古曰：「畜讀曰蓄。」</span>即位數年，嚴助、朱買臣等招徠東甌，事兩粵，江淮之閒蕭然煩費矣。<span 
class="style7">師古曰：「蕭然猶騷然，勞動之貌。」</span>唐蒙、司馬相如始開西南夷，鑿山通道千餘里，以廣巴蜀，巴蜀之民罷焉。<span 
class="style7">師古曰：「罷讀曰疲。」</span>彭吳穿穢貊、朝鮮，置滄海郡，<span 
class="style7">師古曰：「彭吳，人姓名也。本皆荒梗，始開通之也，故言穿也。」</span>則燕齊之閒靡然發動。及王恢謀馬邑，匈奴絕和親，侵優北邊，兵連而不解，天下共其勞。<span 
class="style7">師古曰：「共猶同。」</span>干戈日滋，行者齎，居者送，<span 
class="style7">師古曰：「齎謂將衣食之具以自隨也，音子奚反。」</span>中外騷擾相奉，百姓抏敝以巧法，<span 
class="style7">師古曰：「抏，訛也，謂摧挫也。巧法，為巧詐以避法也。抏音五官反。」</span>財賂衰耗而不澹。<span 
class="style7">師古曰：「耗，減也。澹，足也。」</span>入物者補官，出貨者除罪，選舉陵夷，廉恥相冒，<span 
class="style7">師古曰：「冒，蒙也。」</span>武力進用，法嚴令具，興利之臣自此而始。<span 
class="style7">師古曰：「謂桑弘羊、東郭咸陽、孔僅之屬也。」</span></p>
                                <p>其後，衞青歲以數萬騎出擊匈奴，遂取河南地，築朔方。時又通西南夷道，作者數萬人，千里負擔餽饟，<span 
class="style7">師古曰：「餽亦饋字。饟，古餉字。」</span>率十餘鍾致一石，<span 
class="style7">師古曰：「言其勞費用功重。」</span>散幣於邛僰以輯之。<span 
class="style7">應劭曰：「邛屬臨邛，僰屬犍為。」晉灼曰：「僰音蒲賊反。」師古曰：「本西南夷兩種也。邛，今邛州也。僰，今僰道縣也。輯與集同，謂安定也。」</span>數歲而道不通，蠻夷因以數攻，吏發兵誅之。悉巴蜀租賦不足以更之，<span 
class="style7">李竒曰：「不足用，終更其事也。」韋昭曰：「更，續也。」師古曰：「二說並非也。悉，盡也。更，償也。雖盡租賦不足償其功費也。更音庚。」</span>迺募豪民田南夷，入粟縣官，而內受錢於都內。<span 
class="style7">服虔曰：「入穀於外縣，而受粟錢於內府也。」師古曰：「此說非也。都內，京師主臧者也。百官公卿表大司農屬官有都內令丞也。」</span>東置滄海郡，人徒之費疑於南夷。<span 
class="style7">師古曰：「疑讀曰儗。儗謂比也。」</span>又興十餘萬築衞朔方，<span 
class="style7">師古曰：「旣築其城，又守衞之。」</span>轉漕甚遠，自山東咸被其勞，費數十百鉅萬，<span 
class="style7">師古曰：「數十萬乃至百萬萬。」</span>府庫並虛。迺募民能入奴婢得以終身復，為郎增秩，<span 
class="style7">師古曰：「庶人入奴婢則復終身，先為郎者就增其秩也。一曰入奴婢少者復終身，多者得為郎，舊為郎更增秩也。」</span>及入羊為郎，始於此。</p>
                                <p>此後四年，衞青比歲十餘萬衆擊胡，<span 
class="style7">師古曰：「比歲，頻歲也。」</span>斬捕首虜之士受賜黃金二十餘萬斤，而漢軍士馬死者十餘萬，兵甲轉漕之費不與焉。<span 
class="style7">師古曰：「與讀曰豫。」</span>於是大司農陳臧錢經用，賦稅旣竭，不足以奉戰士。<span 
class="style7">師古曰：「陳謂列奏之。經，常也。旣，盡也。言常用之錢及諸賦稅並竭盡也。」</span>有司請令民得買爵及贖禁錮免臧罪；請置賞官，名曰武功爵。<span 
class="style7">臣瓚曰：「茂陵中書有武功爵，一級曰造士，二級曰閑輿衞，三級曰良士，四級曰元戎士，五級曰官首，六級曰秉鐸，七級曰千夫，八級曰樂卿，九級曰執戎，十級曰政戾庶長，十一級曰軍衞。此武帝所制，以寵軍功。」師古曰：「此下云級十七萬，凡直三十餘萬金，今瓚所引茂陵中書止於十一級，則計數不足，與本文乖矣。或者茂陵書說之不盡也。」</span>級十七萬，凡直三十餘萬金。諸買武功爵官首者試補吏，先除；千夫如五大夫；<span 
class="style7">師古曰：「五大夫，舊二十等爵之第九級也。至此以上，始免徭役，故每先選以為吏。千夫者，武功十一等爵之第七也，亦得免役，今則先除為吏，比於五大夫也。」</span>其有罪又減二等；爵得至樂卿，<span 
class="style7">師古曰：「樂卿者，武功爵第八等也。言買爵唯得至第八也。此文止論武功爵級，而作注者乃以舊二十等爵解之，失其本意，故刪而不取。」</span>以顯軍功。軍功多用超等，大者封侯卿大夫，小者郎。吏道雜而多端，則官職秏廢。<span 
class="style7">師古曰：「秏，亂也，音莫報反。」</span></p>
                                <p>自公孫弘以春秋之義繩臣下取漢相，張湯以峻文決理為廷尉，於是見知之法生，而廢格沮誹窮治之獄用矣。<span 
class="style7">張晏曰：「吏見知不舉劾為故縱，官有所作，廢格沮敗誹謗，則窮治之也。」如淳曰：「廢格天子文法，使不行也。誹謂非上所行，若顏異反脣之比也。」師古曰：「沮，止壞之，音材汝反。」</span>其明年，淮南、衡山、江都王謀反迹見，<span 
class="style7">師古曰：「蹤跡顯見也。」</span>而公卿尋端治之，竟其黨與，坐而死者數萬人，吏益慘急而法令察。<span 
class="style7">師古曰：「慘，毒也。察，微視也。」</span>當是時，招尊方正賢良文學之士，或至公卿大夫。公孫弘以宰相，布被，食不重味，為下先，然而無益於俗，稍務於功利矣。</p>
                                <p>其明年，票騎仍再出擊胡，大克獲。<span class="style7">師古曰：「仍，頻也。」</span>渾邪王率數萬衆來降，<span 
class="style7">師古曰：「渾音胡昆反。」</span>於是漢發車三萬兩迎之。<span 
class="style7">師古曰：「一兩，一乘。」</span>旣至，受賞，賜及有功之士。是歲費凡百餘鉅萬。</p>
                                <p>先是十餘歲，河決，灌梁、楚地，固已數困，而緣河之郡隄塞河，輒壞決，費不可勝計。其後番係欲省厎柱之漕，<span 
class="style7">師古曰：「番，姓；係，名也。番音普安反。係音工系反。」</span>穿汾、河渠以為溉田；鄭當時為渭漕回遠，鑿漕直渠自長安至華陰；<span 
class="style7">師古曰：「回，曲繞也，音胡內反。」</span>而朔方亦穿溉渠。作者各數萬人，歷二三期而功未就，費亦各以鉅萬十數。<span 
class="style7">師古曰：「謂十萬萬也。」</span></p>
                                <p>天子為伐胡故，盛養馬，馬之往來食長安者數萬匹，<span 
class="style7">師古曰：「食讀曰飤。」</span>卒掌者關中不足，迺調旁近郡。<span 
class="style7">師古曰：「調謂選發之也。調音徒釣反。」</span>而胡降者數萬人皆得厚賞，衣食仰給縣官，<span 
class="style7">師古曰：「仰音牛向反，次下亦同。」</span>縣官不給，<span 
class="style7">師古曰：「給，足也。」</span>天子乃損膳，解乘輿駟，出御府禁臧以澹之。</p>
                                <p>其明年，山東被水灾，民多飢乏，於是天子遣使虛郡國倉廩以振貧。猶不足，又募豪富人相假貸。<span 
class="style7">師古曰：「貸音土戴反。次下亦同。」</span>尚不能相救，迺徙貧民於關以西，及充朔方以南新秦中，<span 
class="style7">應劭曰：「秦始皇遣蒙恬攘卻匈奴，得其河南造陽之北千里地甚好，於是為築城郭，徙民充之，名曰新秦。四方雜錯，奢儉不同，今俗名新富貴者為『新秦』，由是名也。」</span>七十餘萬口，衣食皆仰給於縣官。數歲，貸與產業，使者分部護，<span 
class="style7">師古曰：「分音扶問反。」</span>冠蓋相望，費以億計，縣官大空。而富商賈或滯財役貧，<span 
class="style7">孟康曰：「滯，停也。」晉灼曰：「墆音直吏反。」</span>轉轂百數，<span 
class="style7">李竒曰：「轂，車也。」</span>廢居邑，<span 
class="style7">服虔曰：「居穀於邑也。」如淳曰：「居賤物於邑中以待貴也。」師古曰：「二說皆未盡也。此言或有所廢置，有所居蓄，而居於邑中，以乘時射利也。</span>封君皆氐首仰給焉。<span 
class="style7">晉灼曰：「氐音抵距之抵。」服虔曰：「仰給於商賈，言百姓好末作也。」師古曰：「二說皆非也。封君，受封邑者，謂公主及列侯之屬也。氐首，猶俯首也。時公主、列侯雖有國邑而無餘財，其朝夕所須皆俯首而取給於富商大賈，後方以邑入償之。氐音丁奚反。」</span>冶鑄鬻鹽，財或累萬金，而不佐公家之急，黎民重困。<span 
class="style7">師古曰：「重音直用反。」</span></p>
                                <p>於是天子與公卿議，更造錢幣以澹用，<span 
class="style7">師古曰：「更，改也。」</span>而摧浮淫并兼之徒。是時禁苑有白鹿而少府多銀錫。自孝文更造四銖錢，至是歲四十餘年，從建元以來，用少，縣官往往即多銅山而鑄錢，<span 
class="style7">師古曰：「就多銅之山而鑄錢也。」</span>民亦盜鑄，不可勝數。錢益多而輕，<span 
class="style7">臣瓚曰：「鑄錢者多，故錢輕。輕亦賤也。」</span>物益少而貴。<span 
class="style7">如淳曰：「民但鑄錢，不作餘物故也。」</span>有司言曰：「古者皮幣，諸侯以聘享。金有三等，黃金為上，白金為中，赤金為下。<span 
class="style7">孟康曰：「白金，銀也。赤金，丹陽銅也。」</span>今半兩錢法重四銖，<span 
class="style7">鄭氏曰：「其文為半兩，實重四銖也。」</span>而姦或盜摩錢質而取鋊，<span 
class="style7">如淳曰：「錢一面有文，一面幕，幕為質。民盜摩漫面而取其鋊，以更鑄作錢也。」臣瓚曰：「許慎云『鋊，銅屑也』。摩錢漫面以取其屑，更以鑄錢。西京黃圖敘曰『民摩錢取屑』是也。」師古曰：「鋊音浴。瓚說是也。」</span>錢益輕薄而物貴，則遠方用幣煩費不省。」乃以白鹿皮方尺，緣以繢，為皮幣，<span 
class="style7">師古曰：「繢，繡也，繪五綵而為之。」</span>直四十萬。王侯宗室朝覲聘享，必以皮幣薦璧，然後得行。</p>
                                <p>又造銀錫白金。<span 
class="style7">如淳曰：「雜鑄銀錫為白金。」</span>以為天用莫如龍，地用莫如馬，人用莫如龜，故白金三品：其一曰重八兩，圜之，其文龍，名「白撰」，直三千；二曰以重差小，方之，其文馬，直五百；<span 
class="style7">晉灼曰：「以半斤之重差為三品，此重六兩，則下品重四兩也。」</span>三曰復小，撱之，其文龜，直三百。<span 
class="style7">師古曰：「撱，圜而長也，音佗果反。」</span>令縣官銷半兩錢，更鑄三誅錢，重如其文。盜鑄諸金錢罪皆死，而吏民之犯者不可勝數。</p>
                                <p>於是以東郭咸陽、孔僅為大農丞，<span 
class="style7">師古曰：「二人也，姓東郭名咸陽，姓孔名僅。僅音鉅刃反。」</span>領鹽鐵事，而桑弘羊貴幸。咸陽，齊之大鬻鹽，孔僅，南陽大冶，皆致產累千金，故鄭當時進言之。弘羊，洛陽賈人之子，以心計，<span 
class="style7">師古曰：「不用籌筭。」</span>年十三侍中。故三人言利事析秋豪矣。</p>
                                <p>法旣益嚴，吏多廢免。兵革數動，民多買復<span 
class="style7">師古曰：「入財於官，以取優復。復音方目反。」</span>及五大夫、千夫，徵發之士益鮮。<span 
class="style7">師古曰：「鮮，少也，音先淺反。」</span>於是除千夫、五大夫為吏，不欲者出馬；<span 
class="style7">如淳曰：「千夫、五大夫不欲為吏者，令之出馬也。」</span>故吏皆適令伐棘上林，作昆明池。<span 
class="style7">師古曰：「適讀曰謫。謫，責罰也，以其乆為姦利。」</span></p>
                                <p>其明年，大將軍、票騎大出擊胡，賞賜五十萬金，軍馬死者十餘萬匹，轉漕車甲之費不與焉。<span 
class="style7">師古曰：「與讀曰豫。」</span>是時財匱，<span 
class="style7">師古曰：「匱，空也。」</span>戰士頗不得祿矣。</p>
                                <p>有司言三銖錢輕，輕錢易作姦詐，迺更請郡國鑄五銖錢，周郭其質，令不可得摩取鋊。<span 
class="style7">孟康曰：「周匝為郭，文漫皆有。」</span></p>
                                <p>大農上鹽鐵丞孔僅、咸陽言：<span 
class="style7">師古曰：「奏上其言也。」</span>「山海，天地之臧，宜屬少府，陛下弗私，以屬大農佐賦。願募民自給費，因官器作䰞鹽，官與牢盆。<span 
class="style7">蘇林曰：「牢，價直也。今世人言顧手牢。」如淳曰：「牢，廩食也。古者名廩為牢。盆，䰞鹽盆也。」師古曰：「牢，蘇說是也。䰞，古煑字也。」</span>浮食竒民欲擅斡山海之貨，以致富羨，<span 
class="style7">師古曰：「斡謂主領也，讀與管同。羨，饒也，音弋戰反。」</span>役利細民。其沮事之議，不可勝聽。敢私鑄鐵器䰞鹽者，釱左趾，<span 
class="style7">師古曰：「釱，足鉗也，音徒計反。」</span>沒入其器物。郡不出鐵者，置小鐵官，<span 
class="style7">鄧展曰：「鑄故鐵。」</span>使屬在所縣。」使僅、咸陽乘傳舉行天下鹽鐵，<span 
class="style7">師古曰：「舉，皆也，普天之下皆行之也，音下更反。」</span>作官府，<span 
class="style7">師古曰：「主煮鑄及出納之處也。」</span>除故鹽鐵家富者為吏。吏益多賈人矣。</p>
                                <p>商賈以幣之變，多積貨逐利。於是公卿言：「郡國頗被災害，貧民無產業者，募徙廣饒之地。陛下損膳省用，出禁錢以振元元，寬貸，而民不齊出南畝，<span 
class="style7">師古曰：「言農人尚少，不皆務耕種也。」</span>商賈滋衆。貧者畜積無有，皆仰縣官。<span 
class="style7">師古曰：「畜讀曰蓄。仰音牛向反。」</span>異時筭軺車賈人之緍錢皆有差小，<span 
class="style7">師古曰：「異時，言往時也。軺，小車也。緍謂錢貫也。軺音弋昭反。緍音武巾反。」</span>請筭如故。諸賈人末作貰貸賣買，居邑貯積諸物，<span 
class="style7">師古曰：「貰，賒也。貸，假與也。貰音式制反。貸音土戴反。」</span>及商以取利者，雖無市籍，各以其物自占，<span 
class="style7">師古曰：「占，隱度也，各隱度其財物多少，而為名簿送之於官也。占音之贍反。」</span>率緍錢二千而筭一。<span 
class="style7">師古曰：「率計有二千錢者則出一筭。」</span>諸作有租及鑄，<span 
class="style7">如淳曰：「以手力所作而賣之者。」</span>率緍錢四千筭一。非吏比者、三老、北邊騎士，軺車一筭；<span 
class="style7">師古曰：「比，例也。身非為吏之例，非為三老，非為北邊騎士，而有軺車，皆令出一筭。比音必寐反。」</span>商賈人軺車二筭；<span 
class="style7">如淳曰：「商賈人有軺車，又使多出一筭，重其賦。」</span>船五丈以上一筭。匿不自占，占不悉，戍邊一歲，沒入緍錢。<span 
class="style7">師古曰：「悉，盡也。」</span>有能告者，以其半畀之。<span 
class="style7">師古曰：「畀，與也，音必寐反。」</span>賈人有市籍，及家屬，皆無得名田，<span 
class="style7">師古曰：「一人有市籍，則身及家內皆不得有田也。」</span>以便農。敢犯令，沒入田貨。」</p>
                                <p>是時，豪富皆爭匿財，唯卜式數求入財以助縣官。天子迺超拜式為中郎，賜爵左庶長，田十頃，布告天下，以風百姓。<span 
class="style7">師古曰：「風讀曰諷。」</span>初，式不願為官，上強拜之，稍遷至齊相。語自在其傳。孔僅使天下鑄作器，三年中至大司農，列於九卿。而桑弘羊為大司農中丞，管諸會計事，稍稍置均輸以通貨物。始令吏得入穀補官，郎至六百石。<span 
class="style7">師古曰：「吏更遷補高官，郎又就增其秩，得至六百石也。」</span></p>
                                <p>自造白金五銖錢後五歲，而赦吏民之坐盜鑄金錢死者數十萬人。其不發覺相殺者，不可勝計。赦自出者百餘萬人。然不能半自出，天下大氐無慮皆鑄金錢矣。<span 
class="style7">師古曰：「氐讀曰抵。抵，歸也。大歸猶言大凡也。無慮亦謂大率無小計慮耳。」</span>犯法者衆，吏不能盡誅，於是遣博士褚大、徐偃等分行郡國，<span 
class="style7">師古曰：「行音下更反。」</span>舉并兼之徒守相為利者。<span 
class="style7">師古曰：「守，郡守也。相，諸侯相。」</span>而御史大夫張湯方貴用事，減宣、杜周等為中丞，<span 
class="style7">師古曰：「減，姓也，音減省之減。」</span>義縱、尹齊、王溫舒等用慘急苛刻為九卿，直指夏蘭之屬始出。<span 
class="style7">蘇林曰：「夏蘭，人姓名。」</span>而大農顏異誅矣。初，異為濟南亭長，以廉直稍遷至九卿。上與湯旣造白鹿皮幣，問異。異曰：「今王侯朝賀以倉璧，直數千，而其皮薦反四十萬，本末不相稱。」天子不說。<span 
class="style7">師古曰：「說讀曰悅。」</span>湯又與異有隙，及人有告異以它議，事下湯治。異與客語，客語初令下有不便者，<span 
class="style7">李竒曰：「異與客語，道詔令初下有不便處。」</span>異不應，微反脣。<span 
class="style7">師古曰：「蓋非之。」</span>湯奏當異九卿見令不便，不入言而腹非，<span 
class="style7">師古曰：「當謂處斷其罪。」</span>論死。自是後有腹非之法比，<span 
class="style7">師古曰：「比，則例也，讀如字，又音必寐反。」</span>而公卿大夫多諂諛取容。</p>
                                <p>天子旣下緍錢令而尊卜式，百姓終莫分財佐縣官，於是告緍錢縱矣。<span 
class="style7">師古曰：「縱，放也，放令相告言也。」</span></p>
                                <p>郡國鑄錢，民多姦鑄，<span class="style7">師古曰：「謂巧鑄之，雜鉛錫。」</span>錢多輕，而公卿請令京師鑄官赤仄，<span 
class="style7">應劭曰：「所謂子紺錢也。」如淳曰：「以赤銅為其郭也。令錢郭見有赤者，不知作法云何也。」</span>一當五，賦官用非赤仄不得行。<span 
class="style7">師古曰：「充賦及給官用，皆令以赤仄。」</span>白金稍賤，民弗寶用，縣官以令禁之，無益，歲餘終廢不行。是歲，湯死而民不思。其後二歲，赤仄錢賤，民巧法用之，不便，又廢。於是悉禁郡國毋鑄錢，專令上林三官鑄。錢旣多，而令天下非三官錢不得行，諸郡國前所鑄錢皆廢銷之，輸入其銅三官。而民之鑄錢益少，計其費不能相當，<span 
class="style7">師古曰：「言無利。」</span>唯真工大姦迺盜為之。<span 
class="style7">師古曰：「其術巧妙，故得利。」</span></p>
                                <p>楊可告緍徧天下，<span 
class="style7">如淳曰：「告緍令楊可所告言也。」師古曰：「此說非也。楊可據令而發動之，故天下皆被告。」</span>中家以上大氐皆遇告。杜周治之，獄少反者。<span 
class="style7">如淳曰：「治匿緍之罪，其獄少有反者。」蘇林曰：「反音幡。」師古曰：「幡謂從輕而出。」</span>迺分遣御史廷尉正監分曹，<span 
class="style7">服虔曰：「分曹職案行也。」師古曰：「服說非也。曹，輩也，分輩而出為使也。」</span>往往即治郡國緍錢，<span 
class="style7">師古曰：「就其所在而治也。」</span>得民財物以億計，奴婢以千萬數，田大縣數百頃，小縣百餘頃，宅亦如之。於是商賈中家以上大氐破，民媮甘食好衣，不事畜臧之業，<span 
class="style7">師古曰：「媮，苟且也。」</span>而縣官以鹽鐵緍錢之故，用少饒矣。益廣開，置左右輔。</p>
                                <p>初，大農幹鹽鐵官布多，置水衡，欲以主鹽鐵；及楊可告緍，上林財物衆，迺令水衡主上林。上林旣充滿，益廣。是時粵欲與漢用船戰逐，<span 
class="style7">孟康曰：「水戰相逐也。」</span>迺大修昆明池，列館環之。<span 
class="style7">師古曰：「環，繞也。」</span>治樓舩，高十餘丈，旗織加其上，<span 
class="style7">師古曰：「織讀曰熾，音昌志反。」</span>甚壯。於是天子感之，迺作柏梁臺，高數十丈。宮室之修，繇此日麗。</p>
                                <p>迺分緍錢諸官，而水衡、少府、太僕、大農各置農官，往往即郡縣比沒入田田之。<span 
class="style7">師古曰：「即，就也。比謂比者所沒入也。」</span>其沒入奴婢，分諸苑養狗馬禽獸，及與諸官。官益雜置多，<span 
class="style7">如淳曰：「水衡、少府、太僕、司農皆有農官，是為多也。」師古曰：「此說非也。謂雜置官員分掌衆事耳，非農官也。」</span>徒奴婢衆，而下河漕度四百萬石，及官自糴迺足。<span 
class="style7">師古曰：「度，計也，音大各反。」</span></p>
                                <p>所忠言：「世家子弟富人或鬬雞走狗馬，弋獵博戲，亂齊民。」<span 
class="style7">如淳曰：「世家，謂世世有祿秩家也。齊，等也。無有貴賤，謂之齊民，若今言平民矣。」晉灼曰：「中國被敎齊整之民也。」師古曰：「所，姓也，忠，名也，武帝之近臣。郊祀志云『公孫卿因所忠言寶鼎』，石慶傳云『欲請詔近臣所忠』，廣川王傳云『言漢公卿及幸臣所忠』，司馬相如傳云『所忠往取書』。考其蹤跡，此並一人也。而說者或以為所忠信之人，此釋大謬。齊等之義，如說是也。」</span>迺徵諸犯令，相引數千人，名曰「株送徒」。入財者得補郎，郎選衰矣。<span 
class="style7">應劭曰：「株，根本也。送，致也。」如淳曰：「株，蔕也。諸坐博戲事決為徒者，能入錢，得補郎。」李竒曰：「先至者為魁株也。」師古曰：「言被牽引者為其根株所送當充徒役，而能入財者，即當補郎。」</span></p>
                                <p>是時山東被河災，及歲不登數年，人或相食，方二三千里。天子憐之，令飢民得流就食江淮間，欲留，留處。<span 
class="style7">師古曰：「流謂恣其行移，若水之流。至所在，有欲住者，亦留而處也。」</span>使者冠蓋相屬於道護之，<span 
class="style7">師古曰：「屬，聯續也，音之欲反。」</span>下巴蜀粟以振焉。</p>
                                <p>明年，天子始出巡郡國。東度河，河東守不意行至，不辯，自殺。行西踰隴，卒，<span 
class="style7">孟康曰：「踰，度也。卒，倉卒也。」</span>從官不得食，隴西守自殺。於是上北出蕭關，從數萬騎行獵新秦中，以勒邊兵而歸。新秦中或千里無亭徼，<span 
class="style7">晉灼曰：「徼，塞也。」臣瓚曰：「旣無亭候，又不徼循，無禦邊之備，故誅北地太守。」師古曰：「晉說是也。」</span>於是誅北地太守以下，而令民得畜邊縣，<span 
class="style7">孟康曰：「令得畜牧於邊縣。」</span>官假馬母，三歲而歸，及息什一，以除告緍，用充入新秦中。<span 
class="style7">李竒曰：「邊有官馬，今令民能畜官母馬者，滿三歲歸之，十母馬還官一駒，此為息什一也。」師古曰：「官得母馬之息，以給用度，得充實秦中人，故除告緍之令也。」</span></p>
                                <p>旣得寶鼎，立后土、泰一祠，公卿白議封禪事，而郡國皆豫治道，修繕故宮，及當馳道縣，縣治宮儲，設共具，<span 
class="style7">師古曰：「共音居用反。」</span>而望幸。</p>
                                <p>明年，南粵反，西羌侵邊。天子為山東不澹，赦天下囚，因南方樓舩士二十餘萬人擊粵，發三河以西騎擊羌，又數萬人度河築令居。<span 
class="style7">師古曰：「令音零。」</span>初置張掖、酒泉郡，而上郡、朔方、西河、河西開田官，斥塞卒六十萬人戍田之。<span 
class="style7">師古曰：「開田，始開屯田也。斥塞，廣塞令卻。初置二郡，故塞更廣也。以開田之官廣塞之卒戍而田也。」</span>中國繕道餽糧，遠者三千，近者千餘里，皆仰給大農。<span 
class="style7">師古曰：「仰音牛向反。此下並同。」</span>邊兵不足，迺發武庫工官兵器以澹之。車騎馬乏，縣官錢少，買馬難得，迺著令，令封君以下至三百石吏以上差出牡馬天下亭，亭有畜字馬，歲課息。</p>
                                <p>齊相卜式上書，願父子死南粵。天子下詔襃揚，賜爵關內侯，黃金四十斤，田十頃。布告天下，天下莫應。列侯以百數，皆莫求從軍。至飲酎，少府省金，<span 
class="style7">李竒曰：「省，視也。至甞酎飲宗廟時，少府視其金多少。」</span>而列侯坐酎金失侯者百餘人。迺拜卜式為御史大夫。式旣在位，見郡國多不便縣官作鹽鐵，器苦惡，<span 
class="style7">如淳曰：「苦或作盬。盬，不攻嚴也。」臣瓚曰：「謂作鐵器，民患苦其不好也。」師古曰：「二說非也。鹽旣味苦，器又脆惡，故緫云苦惡也。」</span>賈貴，<span 
class="style7">師古曰：「鹽鐵並貴也。賈讀曰價。」</span>或彊令民買之。而船有筭，商者少，物貴，迺因孔僅言船筭事。上不說。<span 
class="style7">師古曰：「說音悅。」</span></p>
                                <p>漢連出兵三歲，誅羌，滅兩粵，番禺以西至蜀南者置初郡十七，<span 
class="style7">晉灼曰：「元鼎六年定越地以為南海、蒼梧、鬱林、合浦、交趾、九真、日南、珠厓、儋耳郡，定西南夷以為武都、牂柯、越嶲、沈黎、汶山郡，及地理志、西南夷傳所置犍為、零陵、益州郡，凡十七。」</span>且以其故俗治，無賦稅。南陽、漢中以往，各以地比給初郡吏卒奉食幣物，傳車馬被具。<span 
class="style7">師古曰：「地比，謂依其次第，自近及遠也。比音頻寐反。傳音張戀反。被音皮義反。」</span>而初郡又時時小反，殺吏，漢發南方吏卒往誅之，間歲萬餘人，<span 
class="style7">師古曰：「間歲，隔一歲。」</span>費皆仰大農。大農以均輸調鹽鐵助賦，故能澹之。然兵所過縣，縣以為訾給毋乏而已，不敢言輕賦法矣。</p>
                                <p>其明年，元封元年，卜式貶為太子太傅。而桑弘羊為治粟都尉，領大農，盡代僅斡天下鹽鐵。<span 
class="style7">師古曰：「代孔僅。」</span>弘羊以諸官各自市相爭，物以故騰躍，而天下賦輸或不償其僦費，<span 
class="style7">師古曰：「僦，顧也，言所輸賦物不足償其餘顧庸之費也。僦音子就反。」</span>迺請置大農部丞數十人，分部主郡國，各往往置均輸鹽鐵官，令遠方各以其物如異時商賈所轉販者為賦，而相灌輸。置平準於京師，都受天下委輸。召工官治車諸器，皆仰給大農。大農諸官盡籠天下之貨物，貴則賣之，賤則買之。如此，富商大賈亡所牟大利，<span 
class="style7">如淳曰：「牟，取也。」</span>則反本，而萬物不得騰躍。故抑天下之物，名曰「平準」。天子以為然而許之。於是天子北至朔方，東封太山，巡海上，旁北邊以歸。<span 
class="style7">師古曰：「旁音步浪反。」</span>所過賞賜，用帛百餘萬匹，錢金以鉅萬計，皆取足大農。</p>
                                <p>弘羊又請令民得入粟補吏，及罪以贖。令民入粟甘泉各有差，以復終身，<span 
class="style7">師古曰：「復音方目反。」</span>不復告緍。它郡各輸急處，而諸農各致粟，山東漕益歲六百萬石。一歲之中，太倉、甘泉倉滿。邊餘穀，諸均輸帛五百萬匹。民不益賦而天下用饒。於是弘羊賜爵左庶長，<span 
class="style7">師古曰：「第十等爵。」</span>黃金者再百焉。<span class="style7">師古曰：「凡再賜百金。」</span></p>
                                <p>是歲小旱，上令百官求雨。卜式言曰：「縣官當食租衣稅而已，<span 
class="style7">師古曰：「衣音於旣反。」</span>今弘羊令吏坐市列，販物求利。<span 
class="style7">師古曰：「市列，謂列肆。」</span>亨弘羊，天乃雨。<span 
class="style7">師古曰：「亨，鬻也，音普庚反。」</span>」乆之，武帝疾病，拜弘羊為御史大夫。</p>
                                <p>昭帝即位六年，詔郡國舉賢良文學之士，問以民所疾苦，敎化之要。皆對願罷鹽鐵酒榷比輸官，毋與天下爭利，視以儉節，<span 
class="style7">師古曰：「視讀曰示。」</span>然後敎化可興。弘羊難，<span 
class="style7">師古曰：「詰難議者之言也。」</span>以為此國家大業，所以制四夷，安邊足用之本，不可廢也。迺與丞相千秋共奏罷酒酤。弘羊自以為國興大利，伐其功，欲為子弟得官，怨望大將軍霍光，遂與上官桀等謀反，誅滅。</p>
                                <p>宣、元、成、哀、平五世，亡所變改。元帝時甞罷鹽鐵官，三年而復之。貢禹言：「鑄錢采銅，一歲十萬人不耕，民坐盜鑄陷刑者多。富人臧錢滿室，猶無厭足。民心動搖，棄本逐末，耕者不能半，姦邪不可禁，原起於錢。疾其末者絕其本，宜罷采珠玉金銀鑄錢之官，毋復以為幣，除其販賣租銖之律，<span 
class="style7">師古曰：「租銖，謂計其所賣物價，平其錙銖而收租也。」</span>租稅祿賜皆以布帛及穀，使百姓壹意農桑。」議者以為交易待錢，布帛不可尺寸分裂。禹議亦寢。</p>
                                <p>自孝武元狩五年三官初鑄五銖錢，至平帝元始中，成錢二百八十億萬餘云。</p>
                                <p>王莽居攝，變漢制，以周錢有子母相權，於是更造大錢，徑寸二分，重十二銖，文曰「大錢五十」。又造契刀、錯刀。契刀，其環如大錢，身形如刀，長二寸，文曰「契刀五百」。錯刀，以黃金錯其文，曰「一刀直五千」。<span 
class="style7">張晏曰：「案今所見契刀、錯刀，形質如大錢，而肉好輪厚異於此。大錢形如大刀環矣，契刀身形圓，不長二寸也。其文左曰『契』，右曰『刀』，無『五百』字也。錯刀則刻之作字也，以黃金填其文，上曰『一』，下曰『刀』。二刀泉甚不與志相應也，似扎單差錯，文字磨滅故耳。」師古曰：「張說非也。王莽錢刀今並尚在，形質及文與志相合，無差錯也。」</span>與五銖錢凡四品，並行。</p>
                                <p>莽即真，以為書「劉」字有金刀，迺罷錯刀、契刀及五銖錢，而更作金、銀、龜、貝、錢、布之品，名曰「寶貨」。</p>
                                <p>小錢徑六分，重一銖，文曰「小錢直一」。次七分，三銖，曰「幺錢一十」。<span 
class="style7">師古曰：「幺，小也，音一堯反。」</span>次八分，五銖，曰「幼錢二十」。次九分，七銖，曰「中錢三十」。次一寸，九銖，曰「壯錢四十」。因前「大錢五十」，是為錢貨六品，直各如其文。</p>
                                <p>黃金重一斤，直錢萬。朱提銀重八兩為一流，直一千五百八十。<span 
class="style7">師古曰：「朱提，縣名，屬犍為，出善銀。朱音殊。提音上支反。」</span>它銀一流直千。是為銀貨二品。</p>
                                <p>元龜岠冉長尺二寸，<span 
class="style7">孟康曰：「冉，龜甲緣也。岠，至也。度背兩邊緣尺二寸也。」臣瓚曰：「元，大也。」</span>直二千一百六十，為大貝十朋。<span 
class="style7">蘇林曰：「兩貝為朋。朋直二百一十六，元龜十朋，故二千一百六十也。」</span>公龜九寸，直五百，為壯貝十朋。侯龜七寸以上，直三百，為幺貝十朋。子龜五寸以上，直百，為小貝十朋。是為龜寶四品。</p>
                                <p>大貝四寸八分以上，二枚為一朋，直二百一十六。壯貝三寸六分以上，二枚為一朋，直五十。幺貝二寸四分以上，二枚為一朋，直三十。小貝寸二分以上，二枚為一朋，直十。不盈寸二分，漏度不得為朋，率枚直錢三。是為貝貨五品。</p>
                                <p>大布、次布、弟布、壯布、中布、差布、厚布、幼布、幺布、小布。小布長寸五分，重十五銖，文曰「小布一百」。自小布以上，各相長一分，相重一銖，文各為其布名，直各加一百。上至大布，長二寸四分，重一兩，而直千錢矣。是為布貨十品。<span 
class="style7">師古曰：「布亦錢耳。謂之布者，言其分布流行也。」</span></p>
                                <p>凡寶貨五物，六名，二十八品。</p>
                                <p>鑄作錢布皆用銅，殽以連錫，<span 
class="style7">孟康曰：「連，錫之別名也。」李竒曰：「鉛錫璞名曰連。」應劭曰：「連似銅。」師古曰：「孟、李二說皆非也。許慎云『鏈，銅屬也』，然則以連及錫雜銅而為錢也。此下又云能采金銀銅連錫，益知連非錫矣。」</span>文質周郭放漢五銖錢云。<span 
class="style7">師古曰：「放，依也，音甫往反。」</span>其金銀與它物雜，色不純好，龜不盈五寸，貝不盈六分，皆不得為寶貨。元龜為蔡，非四民所得居，<span 
class="style7">如淳曰：「臧文仲居蔡，謂此也，說謂蔡國出大龜也。」臣瓚曰：「蔡是大龜之名也。書曰『九江納錫大龜』，大龜又不出蔡國也。若龜出楚，不可名龜為楚也。」師古曰：「瓚說非也。本以蔡出善龜，故因名大龜為蔡耳。」</span>有者，入大卜受直。</p>
                                <p>百姓憒亂，其貨不行。民私以五銖錢市買。莽患之，下詔：「敢非井田挾五銖錢者為惑衆，投諸四裔以御魑魅。」於是農商失業，食貨俱廢，民涕泣於市道。坐賣買田宅奴婢鑄錢抵罪者，自公卿大夫至庶人，不可稱數。莽知民愁，迺但行小錢直一，與大錢五十，二品並行，龜貝布屬且寢。</p>
                                <p>莽性躁擾，不能無為，每有所興造，必欲依古得經文。國師公劉歆言周有泉府之官，收不讎，與欲得，<span 
class="style7">師古曰：「讎讀曰售。言賣不售者，官收取之；無而欲得者，官出與之。」</span>即易所謂「理財正辭，禁民為非」者也。<span 
class="style7">師古曰：「易下繫辭曰：『理財正辭，禁人為非曰義。』言財貨辭訟正，乃得人不為非，合事宜。」</span>莽乃下詔曰：「夫周禮有賒貸，<span 
class="style7">師古曰：「周禮泉府之職曰：『凡賒者，祭祀無過旬日，喪紀無過三月。凡人之貸者，與其有司辨而授之，以國服為之息。』謂人以祭祀、喪紀故從官賒買物，不過旬日及三月而償之。其從官貸物者，以共其所屬吏定價而後與之。各以其國服事之稅而輸息，謂若受園廛之田而貸萬錢者，一期之月，出息五百。貸音土戴反。」</span>樂語有五均，<span 
class="style7">鄧展曰：「樂語，樂元語，河間獻王所傳，道五均事。」臣瓚曰：「其文云：『天子取諸侯之土以立五均，則市無二賈，四民常均，彊者不得困弱，富者不得要貧，則公家有餘，恩及小民矣。』」</span>傳記各有斡焉。今開賒貸，張五均，設諸斡者，所以齊衆庶，抑并兼也。」遂於長安及五都立五均官，更名長安東西市令及洛陽、邯鄲、臨甾、宛、成都市長皆為五均司市稱師。東市稱京，西市稱畿，洛陽稱中，餘四都各用東西南北為稱，皆置交易丞五人，錢府丞一人。工商能采金銀銅連錫登龜取貝者，<span 
class="style7">如淳曰：「登，進也。龜有靈，故言登。」</span>皆自占司市錢府，順時氣而取之。<span 
class="style7">師古曰：「各以其所采取之物自隱實於司市錢府也。占音之漸反。其下並同。」</span></p>
                                <p>又以周官稅民：凡田不耕為不殖，出三夫之稅；城郭中宅不樹蓺者為不毛，<span 
class="style7">師古曰：「樹藝，謂種樹果木及菜蔬。」</span>出三夫之布；民浮游無事，出夫布一匹。其不能出布者，宂作，縣官衣食之。<span 
class="style7">師古曰：「宂，散也，音人勇反。衣音於旣反。食謂曰飤。」</span>諸取衆物鳥獸魚鼈百蟲於山林水澤及畜牧者，嬪婦桑蠶織紝紡績補縫，<span 
class="style7">師古曰：「機縷曰紝，音人禁反。」</span>工匠醫巫卜祝及它方技商販賈人坐肆列里區謁舍，<span 
class="style7">如淳曰：「居處所在為區。謁舍，今之客舍也。」</span>皆各自占所為於其在所之縣官，除其本，計其利，十一分之，而以其一為貢。敢不自占，自占不以實者，盡沒入所采取，而作縣官一歲。</p>
                                <p>諸司市常以四時中月實定所掌，<span class="style7">師古曰：「中讀曰仲。」</span>為物上中下之賈，<span 
class="style7">師古曰：「賈讀曰價。其下並同。」</span>各自用為其市平，毋拘它所。衆民賣買五穀布帛絲緜之物，周於民用而不讎者，<span 
class="style7">師古曰：「讎讀曰售。下亦類此也。」</span>均官有以考檢厥實，用其本賈取之，毋令折錢。<span 
class="style7">師古曰：「折音上列反。」</span>萬物卬貴，過平一錢，則以平賈賣與民。<span 
class="style7">師古曰：「卬，物價起，音五剛反，亦讀曰仰。」</span>其賈氐賤減平者，聽民自相與市，<span 
class="style7">師古曰：「貴旣為卬，賤則為氐，音丁奚反。」</span>以防貴庾者。<span 
class="style7">師古曰：「庾，積也。以防民積物待貴也。」</span>民欲祭祀喪紀而無用者，錢府以所入工商之貢但賒之，<span 
class="style7">師古曰：「但，空也，徒也。言空賒與之，不取息利也。」</span>祭祀無過旬日，喪紀毋過三月。民或乏絕，欲貸以治產業者，均授之，除其費，計所得受息，毋過歲什一。<span 
class="style7">師古曰：「均謂各依先後之次。除其費，謂衣食之費已用者也。」</span></p>
                                <p>羲和魯匡言：「名山大澤，鹽鐵錢布帛，五均賒貸，斡在縣官，<span 
class="style7">師古曰：「斡謂主領也。」</span>唯酒酤獨未斡。酒者，天之美祿，帝王所以頤養天下，享祀祈福，扶衰養疾。百禮之會，非酒不行。故詩曰『無酒酤我』，<span 
class="style7">師古曰：「小雅伐木之詩也。酤，買也。言王於族人恩厚，要在燕飫，無酒則買而飲之。」</span>而論語曰『酤酒不食』，<span 
class="style7">師古曰：「鄉黨所說孔子齊之時也。」</span>二者非相反也。夫詩據承平之世，酒酤在官，和旨便人，可以相御也。<span 
class="style7">師古曰：「旨，美也。御，進。」</span>論語孔子當周衰亂，酒酤在民，薄惡不誠，是以疑而弗食。今絕天下之酒，則無以行禮相養；放而亡限，則費財傷民。請法古，令官作酒，以二千五百石為一均，率開一盧以賣，<span 
class="style7">如淳曰：「酒家開肆待客，設酒罏，故以罏名肆。」臣瓚曰：「盧，酒瓮也。言開一瓮酒也。趙廣漢入丞相府破盧瓮。」師古曰：「二說皆非也。盧者，賣酒之區也，以其一邊高，形如鍛家盧，故取名耳，非即謂火盧及酒瓮也。此言讎五十釀為準，豈一瓮乎？廣漢所破盧及罌盧，亦謂所居罌瓮之處耳。」</span>讎五十釀為準。一釀用麤米二斛，麴一斛，得成酒六斛六斗。各以其市月朔米麴三斛，并計其賈而參分之，<span 
class="style7">師古曰：「參，三也。」</span>以其一為酒一斛之平。除米麴本賈，計其利而什分之，以其七入官，其三及醩酨灰炭<span 
class="style7">師古曰：「酨，酢漿也，音才代反。」</span>給工器薪樵之費。」</p>
                                <p>羲和置命士督五均六斡，郡有數人，皆用富賈。洛陽薛子仲、張長叔、臨菑姓偉等，<span 
class="style7">如淳曰：「姓姓名偉也。」</span>乘傳求利，交錯天下。<span 
class="style7">師古曰：「傳音張戀反。」</span>因與郡縣通姦，多張空簿，<span 
class="style7">師古曰：「簿，計簿也，音步戶反。」</span>府臧不實，百姓俞病。莽知民苦之，復下詔曰：「夫鹽，食肴之將；<span 
class="style7">師古曰：「將，大也，一說為食肴之將帥。」</span>酒，百藥之長，嘉會之好；鐵，曰農之本；名山大澤，饒衍之臧；五均賒貸，百姓所取平，卬以給澹；<span 
class="style7">師古曰：「卬音牛向反。其下並同。」</span>鐵布銅冶，通行有無，備民用也。此六者，非編戶齊民所能家作，<span 
class="style7">師古曰：「家謂家家自作也。」</span>必卬於市，雖貴數倍，不得不買。豪民富賈，即要貧弱，先聖知其然也，故斡之。每一斡為設科條防禁，犯者辠至死。」姦吏猾民並侵，衆庶各不安生。</p>
                                <p>後五歲，天鳳元年，復申下金銀龜貝之貨，頗增減其賈直。而罷大小錢，改作貨布，長二寸五分，廣一寸，首長八分有竒，<span 
class="style7">師古曰：「竒音居宜反，謂有餘也。」</span>廣八分，其圜好徑二分半，<span 
class="style7">師古曰：「好，孔也。」</span>足枝長八分，間廣二分，其文右曰「貨」，左曰「布」，重二十五銖，直貨泉二十五。貨泉徑一寸，重五銖，文右曰「貨」，左曰「泉」，枚直一，與貨布二品並行。又以大錢行乆，罷之，恐民挾不止，迺令民且獨行大錢，與新貨泉俱枚直一，並行盡六年，毋得復挾大錢矣。每壹易錢，民用破業，而大陷刑。莽以私鑄錢死，及非沮寶貨投四裔，犯法者多，不可勝行，迺更輕其法：私鑄作泉布者，與妻子沒入為官奴婢；吏及比伍，知而不舉告，與同罪；<span 
class="style7">師古曰：「比音頻寐反。」</span>非沮寶貨，民罰作一歲，吏免官。犯者俞衆，及五人相坐皆沒入，郡國檻車鐵鎖，傳送長安鍾官，<span 
class="style7">師古曰：「鍾官，主鑄錢者。」</span>愁苦死者什六七。</p>
                                <p>作貨布六年後，匈奴侵寇甚，莽大募天下囚徒人奴，名曰豬突豨勇，<span 
class="style7">服虔曰：「豬性觸突人，故取以喻。」師古曰：「東方名豕曰豨。一曰，豨，豕走也，音許豈反。」</span>壹切稅吏民，訾三十而取一。又令公卿以下至郡縣黃綬吏，皆保養軍馬，<span 
class="style7">師古曰：「保者，不許其死傷。」</span>吏盡復以與民。<span 
class="style7">師古曰：「轉令百姓養之。」</span>民搖手觸禁，不得耕桑，繇役煩劇，<span 
class="style7">師古曰：「繇讀曰傜也。」</span>而枯旱蝗蟲相因。又用制作未定，上自公侯，下至小吏，皆不得奉祿，而私賦斂，貨賂上流，獄訟不決。吏用苛暴立威，旁緣莽禁，侵刻小民。<span 
class="style7">師古曰：「旁，依也，音步浪反。」</span>富者不得自保，貧者無以自存，起為盜賊，依阻山澤，吏不能禽而覆蔽之，浸淫日廣，<span 
class="style7">師古曰：「浸淫，猶漸染也。它皆類此。」</span>於是青、徐、荊楚之地往往萬數。戰鬬死亡，緣邊四夷所係虜，陷罪，飢疫，人相食，及莽未誅，而天下戶口減半矣。</p>
                                <p>自發豬突豨勇後四年，而漢兵誅莽。後二年，世祖受命，盪滌煩苛，復五銖錢，與天下更始。</p>
                                <p>贊曰：易稱「裒多益寡，稱物平施」，<span 
class="style7">師古曰：「謙卦象辭。裒，取也。言取於多者以益少者，故萬物皆稱而施與平也。裒音薄侯反。」</span>書云「楙遷有無」，<span 
class="style7">應劭曰：「楙，勉也。遷，徙也。言天下食貨有無相通足也。」師古曰：「虞書益稷之辭。言勸勉天下遷徙有無，使相通也。」</span>周有泉府之官，<span 
class="style7">師古曰：「司徒之屬官也，掌市之征布，斂市貨之不讎，貨之滯於人用者，以其價買之。」</span>而孟子亦非「狗彘食人之食不知斂，<span 
class="style7">應劭曰：「養狗彘者使食人之食，而不知以法度斂之也。」師古曰：「孟子，孟軻之書。言歲豐孰，菽粟饒多，狗彘食人之食，此時可斂之也。」</span>野有餓𦭼而弗知發」。<span class="style7">鄭氏曰：「𦭼音『蔈有梅』之蔈。𦭼，零落也。人有餓死零落者，不知發倉廩貸之也。」師古曰：「𦭼音頻小反。諸書或作殍字，音義亦同。」</span>故管氏之輕重，<span 
class="style7">服虔曰：「作輕重貨，在管子書。」</span>李悝之平糴，弘羊均輸，壽昌常平，亦有從徠。<span 
class="style7">師古曰：「言所從徠乆矣。」</span>顧古為之有數，吏良而令行，<span 
class="style7">師古曰：「顧，思念。」</span>故民賴其利，萬國作乂。<span 
class="style7">師古曰：「乂，治也。」</span>及孝武時，國用饒給，而民不益賦，其次也。至于王莽，制度失中，姦軌弄權，官民俱竭，亡次矣。</p>
                                <hr />
                            </div>
                            <div class="next1">
<a href="024a.htm">上卷</a> / <a href="a02.htm">漢書目錄</a> / <a 
href="025a.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

