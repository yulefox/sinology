 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷四十五 ‧ 蒯伍江息夫傳第十五`

* * *

蒯通，范陽人也，`師古曰：「涿郡之縣也，舊屬燕。通本燕人，後游於齊，故高祖云齊辯士蒯通。」`本與武帝同諱。`師古曰：「本名為徹，其後史家追書為通。」`楚漢初起，武臣略定趙地，號武信君。通說范陽令徐公曰：「臣，范陽百姓蒯通也，竊閔公之將死，故弔之。雖然，賀公得通而生也。」徐公再拜曰：「何以弔之？」通曰：「足下為令十餘年矣，殺人之父，孤人之子，斷人之足，黥人之首，甚衆。慈父孝子所以不敢事刃於公之腹者，畏秦法也。`李竒曰：「東方人以物臿地中為事。」師古曰：「事音側吏反。字本作倳，周官考工記又作菑，音皆同耳。」`今天下大亂，秦政不施，`師古曰：「施，設也，立也。」`然則慈父孝子將爭接刃於公之腹，以復其怨而成其名。`師古曰：「復猶報也，音扶目反。」`此通之所以弔者也。」曰：「何以賀得子而生也？」曰：「趙武信君不知通不肖，使人候問其死生，通且見武信君而說之，`師古曰：「今將欲見之。」`曰：『必將戰勝而後略地，攻得而後下城，臣竊以為殆矣。`師古曰：「殆，危也。」`用臣之計，毋戰而略地，不攻而下城，傳檄而千里定，可乎？』彼將曰：『何謂也？』`師古曰：「彼謂武信君也。」`臣因對曰：『范陽令宜整頓其士卒以守戰者也，怯而畏死，貪而好富貴，故欲以其城先下君。先下君而君不利之，則邊地之城皆將相告曰「范陽令先降而身死」，必將嬰城固守，`孟康曰：「嬰，以城自繞。」`皆為金城湯池，不可攻也。`師古曰：「金以喻堅，湯喻沸熱不可近。」`為君計者，莫若以黃屋朱輪迎范陽令，使馳騖於燕趙之郊，`師古曰：「令衆皆見。」`則邊城皆將相告曰「范陽令先下而身富貴」，必相率而降，猶如阪上走丸也。`師古曰：「言乘勢便易。」`此臣所謂傳檄而千里定者也。』」徐公再拜，具車馬遣通。通遂以此說武臣。武臣以車百乘，騎二百，侯印迎徐公。燕趙聞之，降者三十餘城，如通策焉。

後漢將韓信虜魏王，破趙、代，降燕，定三國，引兵將東擊齊。未度平原，聞漢王使酈食其說下齊，信欲止。通說信曰：「將軍受詔擊齊，而漢獨發間使下齊，寧有詔止將軍乎？`師古曰：「間使，謂使人伺間隙而單行。」`何以得無行！且酈生一士，伏軾掉三寸舌，下齊七十餘城，`師古曰：「掉，搖也，音徒釣反。」`將軍將數萬之衆，迺下趙五十餘城。為將數歲，反不如一豎儒之功乎！」於是信然之，從其計，遂度河。齊巳聽酈生，即留之縱酒，罷備漢守禦。信因襲歷下軍，遂至臨菑。齊王以酈生為欺己而亨之，因敗走。信遂定齊地，自立為齊假王。漢方困於滎陽，遣張良即立信為齊王，以安固之。項王亦遣武涉說信，欲與連和。

蒯通知天下權在信，欲說信令背漢，乃先微感信曰：「僕甞受相人之術，相君之面，不過封侯，又危而不安；相君之背，貴而不可言。」`張晏曰：「言背者，云背畔則大貴。」`信曰：「何謂也？」通因請閒，`師古曰：「不欲顯言，故請間隙而私說。」`曰：「天下初作難也，俊雄豪桀建號壹呼，`師古曰：「建號者，自立為侯王。呼音火故反。」`天下之士雲合霧集，魚鱗雜襲，`師古曰：「雜襲猶雜沓，言相雜而累積。」`飄至風起。`師古曰：「飄讀曰焱，謂疾風，音必遙反。」`當此之時，憂在亡秦而已。`師古曰：「志滅秦，所憂者唯此。」`今劉、項分爭，使人肝腦塗地，流離中野，不可勝數。漢王將數十萬衆，距鞏、雒，岨山河，一日數戰，亡尺寸之功，折北不救，`師古曰：「折，挫也。北，奔也。不救，謂無援助也。」`敗滎陽，傷成臯，`張晏曰：「於成臯戰傷胸也。」`還走宛、葉之閒，此所謂智勇俱困者也。楚人起彭城，轉鬬逐北，至滎陽，乘利席勝，威震天下，`師古曰：「席，因也，若人之在席上。」`然兵困於京、索之閒，`師古曰：「索音山客反。」`迫西山而不能進，三年於此矣。`師古曰：「至今已三年。」`銳氣挫於嶮塞，粮食盡於內藏，百姓罷極，`師古曰：「罷讀曰疲。」`無所歸命。以臣料之，`師古曰：「料，量也。」`非天下賢聖，其埶固不能息天下之禍。當今之時，兩主縣命足下。足下為漢則漢勝，與楚則楚勝。臣願披心腹，墮肝膽，`師古曰：「墮，毀也，音火規反。」`效愚忠，恐足下不能用也。方今為足下計，莫若兩利而俱存之，參分天下，鼎足而立，其埶莫敢先動。夫以足下之賢聖，有甲兵之衆，據彊齊，從燕、趙，出空虛之地以制其後，因民之欲，西鄉為百姓請命，`師古曰：「鄉讀曰嚮。齊國在東，故曰西嚮。止楚漢之戰鬬，士卒不死亡，故云請命。」`天下孰敢不聽！足下桉齊國之故，有淮泗之地，懷諸侯以德，深拱揖讓，`師古曰：「深拱猶高拱。」`則天下君王相率而朝齊矣。蓋聞『天與弗取，反受其咎；時至弗行，反受其殃。』願足下孰圖之。」

信曰：「漢遇我厚，吾豈可見利而背恩乎！」通曰：「始常山王、成安君故相與為刎頸之交，及爭張黶、陳釋之事，`師古曰：「黶音一點反。」`常山王奉頭鼠竄，以歸漢王。`師古曰：「言其迫窘逃亡，如鼠之藏竄。」`借兵東下，戰於鄗北，成安君死於泜水之南，`師古曰：「鄗音呼各反。泜音祗，又音丁計反。」`頭足異處。此二人相與，天下之至驩也，而卒相滅亡者，何也？患生於多欲而人心難測也。今足下行忠信以交於漢王，必不能固於二君之相與也，而事多大於張黶、陳釋之事者，故臣以為足下必漢王之不危足下，過矣。`師古曰：「過猶誤也。」`大夫種存亡越，伯句踐，`師古曰：「令句踐致霸功也。伯讀曰霸。」`立功名而身死。語曰：『野禽殫，走犬亨；`師古曰：「殫，盡也，音單。」`敵國破，謀臣亡。』故以交友言之，則不過張王與成安君；以忠臣言之，則不過大夫種。此二者，宜足以觀矣。願足下深慮之。且臣聞之，勇略震主者身危，功蓋天下者不賞。足下涉西河，虜魏王，禽夏說，`師古曰：「說讀曰悅。」`下井陘，誅成安君之罪，以令於趙，脅燕定齊，南摧楚人之兵數十萬衆，遂斬龍且，西鄉以報，`師古曰：「且音子餘反。鄉讀曰嚮。」`此所謂功無二於天下，略不世出者也。`師古曰：「言其計略竒異，世所希有。」`今足下挾不賞之功，戴震主之威，歸楚，楚人不信；歸漢，漢人震恐。足下欲持是安歸乎？`師古曰：「安，焉也。此下亦同。」`夫埶在人臣之位，而有高天下之名，切為足下危之。」信曰：「生且休矣，吾將念之。」`師古曰：「念猶思也。」`

數日，通復說曰：「聽者，事之候也；`師古曰：「謂能聽善謀也。」`計者，存亡之機也。夫隨厮養之役者，失萬乘之權；守儋石之祿者，闕卿相之位。`應劭曰：「齊人名小甖為儋，受二斛。」晉灼曰：「石，斗石也。」師古曰：「儋音都濫反。或曰，儋者，一人之所負擔也。」`計誠知之，而決弗敢行者，百事之禍也。故猛虎之猶與，不如蠭蠆之致蠚；`師古曰：「與讀曰預。蠆，蝎也。蠚，毒也。蠆音丑界反。蠚音呼各反。」`孟賁之狐疑，不如童子之必至。`師古曰：「孟賁，古之勇力士。賁音奔。」`此言貴能行之也。夫功者難成而易敗，時者難值而易失。『時乎時，不再來。』`師古曰：「此古語，歎時之不可失。」`願足下無疑臣之計。」信猶與不忍背漢，又自以功多，漢不奪我齊，遂謝通。`師古曰：「告令罷去。」`通說不聽，惶恐，乃陽狂為巫。

天下旣定，後信以罪廢為淮陰侯，謀反被誅，臨死歎曰：「悔不用蒯通之言，死於女子之手！」高帝曰：「是齊辯士蒯通。」迺詔齊召蒯通。通至，上欲亨之，曰：「若敎韓信反，何也？」`師古曰：「若，汝也。」`通曰：「狗各吠非其主。當彼時，臣獨知齊王韓信，非知陛下也。且秦失其鹿，`張晏曰：「以鹿喻帝位。」`天下共逐之，高材者先得。天下匈匈，爭欲為陛下所為，顧力不能，`師古曰：「顧，念也。」`可殫誅邪！」`師古曰：「殫，盡也。」`上迺赦之。

至齊悼惠王時，曹參為相，禮下賢人，請通為客。

初，齊王田榮怨項羽，謀舉兵畔之，劫齊士，不與者死。`師古曰：「劫而取之，不從則殺也。」`齊處士東郭先生、梁石君在劫中，強從。及田榮敗，二人醜之，`師古曰：「自恥從亂，以為醜惡也。」`相與入深山隱居。客謂通曰：「先生之於曹相國，拾遺舉過，顯賢進能，齊國莫若先生者。先生知梁石君、東郭先生世俗所不及，何不進之於相國乎？」通曰：「諾。臣之里婦，與里之諸母相善也。里婦夜亡肉，姑以為盜，怒而逐之。婦晨去，過所善諸母，語以事而謝之。`師古曰：「謝謂告辭也。」`里母曰：『女安行，`師古曰：「安，徐也。」`我今令而家追女矣。』`師古曰：「而，亦汝。」`即束縕請火於亡肉家，`師古曰：「縕，亂麻，音於粉反。」`曰：『昨莫夜，犬得肉，爭鬬相殺，請火治之。』`師古曰：「治謂燖治死犬。燖音似廉反。」`亡肉家遽追呼其婦。`師古曰：「遽，速也。」`故里母非談說之士也，束縕乞火非還婦之道也，然物有相感，事有適可。臣請乞火於曹相國。」迺見相國曰：「婦人有夫死三日而嫁者，有幽居守寡不出門者，足下即欲求婦，何取？」曰：「取不嫁者。」通曰：「然則求臣亦猶是也，彼東郭先生、梁石君，齊之俊士也，隱居不嫁，未甞卑節下意以求仕也。願足下使人禮之。」曹相國曰：「敬受命。」皆以為上賔。

通論戰國時說士權變，亦自序其說，凡八十一首，號曰雋永。`師古曰：「雋音字兖反。雋，肥肉也。永，長也。言其所論甘美，而義深長也。」`

初，通善齊人安其生，安其生甞干項羽，羽不能用其策。而項羽欲封此兩人，兩人卒不肯受。

伍被，楚人也。`師古曰：「被音皮義反。」`或言其先伍子胥後也。被以材能稱，為淮南中郎。是時淮南王安好術學，折節下士，招致英儁以百數，被為冠首。`師古曰：「最居其上也。」`

乆之，淮南王陰有邪謀，被數微諫。`師古曰：「私諫之。」`後王坐東宮，召被欲與計事，呼之曰：「將軍上。」被曰：「王安得亡國之言乎？昔子胥諫吳王，吳王不用，迺曰『臣今見麋鹿游姑蘇之臺也。』`張晏曰：「吳臺名也。」師古曰：「吳地記云因山為名，西南去國三十五里。」`今臣亦將見宮中生荊棘，露霑衣也。」於是王怒，繫被父母，囚之三月。

王復召被曰：「將軍許寡人乎？」被曰：「不，臣將為大王畫計耳。臣聞聦者聽於無聲，明者見於未形，`師古曰：「言智慮通達，事未形兆，皆預見之。」`故聖人萬舉而萬全。文王壹動而功顯萬世，列為三王，所謂因天心以動作者也。」王曰：「方今漢庭治乎？亂乎？」被曰：「天下治。」王不說`師古曰：「說讀曰悅。」`曰：「公何以言治也？」被對曰：「被竊觀朝廷，君臣父子夫婦長幼之序也皆得其理，上之舉錯遵古之道，`師古曰：「錯音千故反。」`風俗紀綱未有所缺。重裝富賈周流天下，道無不通，交易之道行。南越賔服，羗、僰貢獻，`師古曰：「僰，西南夷也，音蒲北反。」`東甌入朝，廣長榆，`如淳曰：「廣謂斥大之也。長榆，塞名，王恢所謂樹榆以為塞者也。」師古曰：「長榆在朔方，即衞青傳所云榆谿舊塞是也。或謂之榆中。」`開朔方，匈奴折傷。雖未及古太平時，然猶為治。」王怒，被謝死罪。

王又曰：「山東即有變，漢必使大將軍將而制山東，公以為大將軍何如人也？」被曰：「臣所善黃義，從大將軍擊匈奴，言大將軍遇士大夫以禮，與士卒有恩，衆皆樂為用。騎上下山如飛，材力絕人如此，數將習兵，未易當也。及謁者曹梁使長安來，言大將軍號令明，當敵勇，常為士卒先；須士卒休，乃舍；穿井得水，迺敢飲；軍罷，士卒已踰河，迺度。皇太后所賜金錢，盡以賞賜。雖古名將不過也。」王曰：「夫蓼太子`服虔曰：「淮南太子也。」文穎曰：「食采於此，或言外家姓也。」師古曰：「蓼自地名，而王之太子豈以食地為號？文言外家姓，近為得之，亦猶漢之栗太子也。」`知略不世出，非常人也，以為漢廷公卿列侯皆如沐猴而冠耳。」被曰：「獨先刺大將軍，迺可舉事。」

王復問被曰：「公以為吳舉兵非邪？」被曰：「非也。夫吳王賜號為劉氏祭酒，`應劭曰：「禮，飲酒必祭，示有先也，故稱祭酒，尊之也。」如淳曰：「祭祠時唯尊長者以酒沃酹。」師古曰：「如說是也。」`受几杖而不朝，王四郡之衆，地方數千里，采山銅以為錢，煑海水以為鹽，伐江陵之木以為舩，國富民衆，行珍寶，賂諸侯，與七國合從，舉兵而西，破大梁，敗狐父，`師古曰：「在梁、碭之間也。父音甫。」`奔走而還，為越所禽，死於丹徒，`師古曰：「即今潤州丹徒縣也。」`頭足異處，身滅祀絕，為天下戮。`師古曰：「天下之人皆共戮之。一曰天下之大戮也。」`夫以吳衆不能成功者，何也？誠逆天違衆而不見時也。」王曰：「男子之所死者，一言耳。`張晏曰：「不成即死，一言耳。」臣瓚曰：「或有一言，云以死報也。」師古曰：「二說死，並非也。言男子感氣，相許一言，不顧其死。或曰，一言之恨，不顧危亡，以此致死也。」`且吳何知反？漢將一日過成臯者四十餘人。`師古曰：「言不知塞成臯口，而令漢將得出之，是不知反計也。」`今我令緩先要成臯之口，`韋昭曰：「淮南臣名也。」師古曰：「緩者，名也，不言其姓。今流俗書本於緩上妄加樓字，非也。」`周被下潁川兵塞轘轅、伊闕之道，陳定發南陽兵守武關。河南太守獨有雒陽耳，`師古曰：「如此計，則漢河南郡唯有雒陽在耳，餘皆不屬。」`何足憂？然此北尚有臨晉關、河東、上黨與河內、趙國界者通谷數行。`如淳曰：「言此北尚嶮阻，其谿谷可得通行者有數處。」`人言『絕成臯之道，天下不通』。據三川之險，招天下之兵，公以為何如？」被曰：「臣見其禍，未見其福也。」

後漢逮淮南王孫建，繫治之。王恐陰事泄，謂被曰：「事至，吾欲遂發。天下勞苦有間矣，`如淳曰：「言天下勞苦，人心有間隙，易動亂。」師古曰：「此說非也。有間，猶言中間已有也。故謂此者乃為間也。」`諸侯頗有失行，皆自疑，我舉兵西鄉，必有應者；`師古曰：「鄉讀曰嚮。」`無應，即還略衡山。勢不得不發。」被曰：「略衡山以擊廬江，有尋陽之舩，守下雉之城，`孟康曰：「下雉，江夏縣名。」師古曰：「雉音羊氏反。」`結九江之浦，絕豫章之口，強弩臨江而守，以禁南郡之下，東保會稽，南通勁越，屈強江淮間，`師古曰：「屈音具勿反。」`可以延歲月之壽耳，未見其福也。」王曰：「左吳、趙賢、朱驕如皆以為什八九成，`師古曰：「吳、賢、驕如，王之三臣也。」`公獨以為無福，何？」被曰：「大王之羣臣近幸素能使衆者，皆前繫詔獄，餘無可用者。」王曰：「陳勝、吳廣無立錐之地，百人之聚，起于大澤，奮臂大呼，天下嚮應，`師古曰：「呼音火故反。嚮讀曰響。」`西至於戲而兵百二十萬。今吾國雖小，勝兵可得二十萬，公何以言有禍無福？」被曰：「臣不敢避子胥之誅，願大王無為吳王之聽。往者秦為無道，殘賊天下，殺術士，燔詩書，滅聖跡，棄禮義，任刑法，轉海瀕之粟，`師古曰：「瀕，涯也。海瀕謂緣海涯之地。瀕音頻，又音賔。」`致于西河。當是之時，男子疾耕不足於糧餽，`師古曰：「餽亦饋字也。」`女子紡績不足於蓋形。遣蒙恬築長城，東西數千里。暴兵露師，常數十萬，死者不可勝數，僵尸滿野，流血千里。於是百姓力屈，`師古曰：「屈，盡也，音其勿反。」`欲為亂者十室而五。又使徐福入海求仙藥，多齎珍寶，童男女三千人，五種百工而行。`師古曰：「五種，五穀之種也。」`徐福得平原大澤，止王不來。於是百姓悲痛愁思，欲為亂者十室而六。又使尉佗踰五嶺，攻百越，`師古曰：「五嶺解在張耳傳。」`尉佗知中國勞極，止王南越。`師古曰：「南越傳云南海尉任囂謂趙佗曰『聞陳勝等作亂，豪桀叛秦相立』，即被佗書行南海尉事。囂死後，佗始自為王。今此乃言尉佗先王，陳勝乃反，此蓋伍被一時對辭，不究其實也。」`行者不還，往者莫返，於是百姓離心瓦解，欲為亂者十室而七。興萬乘之駕，作阿房之宮，收太半之賦，發閭左之戍。`師古曰：「閭左解在食貨志。」`父不寧子，兄不安弟，`師古曰：「言不能相保。」`政苛刑慘，民皆引領而望，傾耳而聽，悲號仰天，叩心怨上，`師古曰：「叩，擊也。」`欲為亂者，十室而八。客謂高皇帝曰：『時可矣。』高帝曰：『待之，聖人當起東南。』閒不一歲，陳、吳大呼，`師古曰：「中間不經一歲也。呼音火故反。」`劉、項並和，天下嚮應，`師古曰：「和音胡卧反。嚮讀曰響。」`所謂蹈瑕釁，因秦之亡時而動，百姓願之，若枯旱之望雨，故起於行陳之中，以成帝王之功。今大王見高祖得天下之易也，獨不觀近世之吳楚乎！當今陛下臨制天下，壹齊海內，汜愛蒸庶，`師古曰：「汜，普也。蒸亦衆也。汜音敷劔反。」`布德施惠。口雖未言，聲疾雷震；令雖未出，化馳如神。心有所懷，威動千里；下之應上，猶景嚮也。`師古曰：「言如影之隨形，響之應聲。嚮讀曰響。」`而大將軍材能非直章邯、楊熊也。王以陳勝、吳廣論之，被以為過矣。`師古曰：「過，誤也。」`且大王之兵衆不能什分吳楚之一，天下安寧又萬倍於秦時。願王用臣之計。臣聞箕子過故國而悲，作麥秀之歌，`張晏曰：「箕子將朝周，過殷故都，見麥及禾黍，心悲，乃作歌曰：『麥秀之漸漸兮，黍苗之繩繩兮，彼狡童兮，不與我好兮。』狡童謂紂也。」`痛紂之不用王子比干之言也。故孟子曰，紂貴為天子，死曾不如匹夫。是紂先自絕乆矣，非死之日天去之也。今臣亦竊悲大王棄千乘之君，將賜絕命之書，為羣臣先，`師古曰：「在群臣先死。」`身死于東宮也。」`如淳曰：「王時所居也。」`被因流涕而起。

後王復召問被：「苟如公言，不可以徼幸邪？」`師古曰：「徼，要也。幸，非望之福也。」`被曰：「必不得已，被有愚計。」王曰：「柰何？」被曰：「當今諸侯無異心，百姓無怨氣。朔方之郡土地廣美，民徙者不足以實其地。可為丞相、御史請書，`師古曰：「謂詐為此文書，令徙人也。」`徙郡國豪桀及耐罪已上，以赦令除，家產五十萬以上者，皆徙其家屬朔方之郡，`師古曰：「以赦令除，謂遇赦免罪者。」`益發甲卒，急其會日。`師古曰：「促其期日。」`又為左右都司空上林中都官詔獄書，`晉灼曰：「百官表宗正有左右都司空，上林有水司空；皆主囚徒官也。」師古曰：「中都官，京師諸官府。」`逮諸侯太子及幸臣。`師古曰：「追對獄。」`如此，則民怨，諸侯懼，即使辯士隨而說之，黨可以徼幸。」`師古曰：「黨讀曰儻。」`王曰：「此可也。雖然，吾以不至若此，專發而已。」`師古曰：「言不須為此詐，直自發兵而已。」`後事發覺，被詣吏自告與淮南王謀反蹤跡如此。天子以伍被雅辭多引漢美，欲勿誅。張湯進曰：「被首為王畫反計，罪無赦。」遂誅被。

江充字次倩，趙國邯鄲人也。`師古曰：「倩音千見反。」`充本名齊，有女弟善鼓琴歌舞，嫁之趙太子丹。齊得幸於敬肅王，為上客。

乆之，太子疑齊以己陰私告王，與齊忤，`師古曰：「言相乖。」`使吏逐捕齊，不得，收繫其父兄，按驗，皆弃市。齊遂絕迹亡，西入關，更名充。詣闕告太子丹與同產姉及王後宮姦亂，交通郡國豪猾，攻剽為姦，`師古曰：「剽，劫也，音頻妙反。」`吏不能禁。書奏，天子怒，遣使者詔郡發吏卒圍趙王宮，收捕太子丹，移繫魏郡詔獄，與廷尉雜治，法至死。

趙王彭祖，帝異母兄也，上書訟太子辠，言「充逋逃小臣，苟為姦譌，`師古曰：「譌，古訛字也。」`激怒聖朝，欲取必於萬乘以復私怨。`　師古曰：「取必，謂必取勝也。復，報也，音扶目反。」`後雖亨醢，計猶不悔。臣願選從趙國勇敢士，`師古曰：「選取勇敢之士以自隨。」`從軍擊匈奴，極盡死力，以贖丹罪。」上不許，竟敗趙太子。`張晏曰：「雖遇赦，終見廢也。」`

初，充召見犬臺宮，`晉灼曰：「黃圖上林有犬臺宮，外有走狗觀也。」師古曰：「今書本犬臺有作太壹字者，誤也。漢無太壹宮也。」`自請願以所常被服冠見上。`師古曰：「被音皮義反。」`上許之。充衣紗縠襌衣，`師古曰：「紗縠，紡絲而織之也。輕者為紗，縐者為縠。襌衣，制若今之朝服中襌也。漢官儀曰武賁中郎將衣紗縠襌衣。襌音單，字從衣。次下亦同。」`曲裾後垂交輸，`張晏曰：「曲裾者，如婦人衣也。」如淳曰：「交輸，割正幅，使一頭狹若燕尾，垂之兩旁，見於後，是禮深衣『績袵鉤邊』。賈逵謂之『衣圭』。」蘇林曰：「交輸，如今新婦袍上挂全幅繒角割，名曰交輸裁也。」師古曰：「如、蘇二說皆是也。」`冠襌纚步搖冠，飛翮之纓。`服虔曰：「冠襌纚，故行步則搖，以鳥羽作纓也。」蘇林曰：「析翠鳥羽以作蕤也。」臣瓚曰：「飛翮之纓，謂如蟬翼者也。」師古曰：「服說是也。纚，織絲為之，即今方目紗是也。纚音山爾反。搖音弋招反。」`充為人魁岸，容貌甚壯。`師古曰：「魁，大也。岸者，有廉棱如崖岸之形。」`帝望見而異之，謂左右曰：「燕趙固多竒士。」旣至前，問以當世政事，上說之。

充因自請，願使匈奴。詔問其狀，充對曰：「因變制宜，以敵為師，事不可豫圖。」上以充為謁者，使匈奴還，拜為直指繡衣使者，督三輔盜賊，禁察踰侈。貴戚近臣多奢僭，充皆舉劾，奏請沒入車馬，令身待北軍擊匈奴。`文穎曰：「令貴戚身待於北軍也。」`奏可。充即移書光祿勳中黃門，逮名近臣侍中諸當詣北軍者，移劾門衞，禁止無令得出入宮殿。於是貴戚子弟惶恐，皆見上叩頭求哀，願得入錢贖罪。上許之，令各以秩次輸錢北軍，凡數千萬。上以充忠直，奉法不阿，所言中意。`師古曰：「中，當也。」`

充出，逢館陶長公主行馳道中。`師古曰：「武帝之姑，即陳皇后母也。」`充呵問之，公主曰：「有太后詔。」充曰：「獨公主得行，車騎皆不得。」`師古曰：「從公主之車騎也。」`盡劾沒入官。`如淳曰：「令乙，騎乘車馬行馳道中，已論者，沒入車馬被具。」`

後充從上甘泉，`師古曰：「甘泉在北山，故言上也。他皆類此。」`逢太子家使`師古曰：「太子遣人之甘泉請問者也。使音山吏反。」`乘車馬行馳道中，充以屬吏。`師古曰：「屬音之欲反。」`太子聞之，使人謝充曰：「非愛車馬，誠不欲令上聞之，以敎敕亡素者。`師古曰：「言素不敎敕左右。」`唯江君寬之！」充不聽，遂白奏。上曰：「人臣當如是矣。」大見信用，威震京師。遷為水衡都尉，宗族知友多得其力者。乆之，坐法免。

會陽陵朱安世告丞相公孫賀子太僕敬聲為巫蠱事，連及陽石、諸邑公主，賀父子皆坐誅。語在賀傳。後上幸甘泉，疾病，充見上年老，恐晏駕後為太子所誅，因是為姦，奏言上疾祟在巫蠱。`師古曰：「祟謂禍咎之徵也，音息遂反。故其字從出從示。示者，鬼神所以示人也。」`於是上以充為使者治巫蠱。充將胡巫掘地求偶人，`張晏曰：「胡者，言不與華同，故充任使之。」`捕蠱及夜祠，視鬼，染汙令有處，`張晏曰：「充捕巫蠱及夜祭祠祝詛者，令胡巫視鬼，詐以酒醊地，令有處也。」師古曰：「捕夜祠及視鬼之人，而充遣巫汙染地上，為祠祭之處，以誣其人也。」`輒收捕驗治，燒鐵鉗灼，強服之。`師古曰：「以燒鐵或鉗之，或灼之。鉗，鑷也。灼，炙也。鉗音其炎反。」`民轉相誣以巫蠱，吏輒劾以大逆亡道，坐而死者前後數萬人。

是時，上春秋高，疑左右皆為蠱祝詛，有與亡，莫敢訟其冤者。充旣知上意，因言宮中有蠱氣，先治後宮希幸夫人，以次及皇后，遂掘蠱於太子宮，得桐木人。`師古曰：「三輔舊事云充使胡巫作而薶之。」`太子懼，不能自明，收充，自臨斬之。罵曰：「趙虜！亂乃國王父子不足邪！`師古曰：「乃，汝也。」`迺復亂吾父子也！」太子繇是遂敗。`師古曰：「繇讀與由同。」`語在戾園傳。`師古曰：「即武五子傳也，其中敘戾太子。後加謚，置園邑，故云戾園。」`後武帝知充有詐，夷充三族。

息夫躬字子微，河內河陽人也。少為博士弟子，受春秋，通覽記書。`師古曰：「傳記及諸家之書。」`容貌壯麗，為衆所異。

哀帝初即位，皇后父特進孔鄉侯傅晏與躬同郡，相友善，躬繇是以為援，交游日廣。`師古曰：「繇讀與由同。」`先是，長安孫寵亦以游說顯名，免汝南太守，`師古曰：「為太守免而歸也。」`與躬相結，俱上書，召待詔。是時哀帝被疾，始即位，而人有告中山孝王太后祝詛上，太后及弟宜鄉侯馮參皆自殺，其罪不明。是後無鹽危山有石自立，開道。`服虔曰：「山開自成道也。」張晏曰：「從石立之下道徑自通也。」`躬與寵謀曰：「上亡繼嗣，體乆不平，關東諸侯，心爭陰謀。今無鹽有大石自立，聞邪臣託往事，以為大山石立而先帝龍興。`師古曰：「言邪人有此私議。」`東平王雲以故與其后日夜祠祭祝詛上，欲求非望。`師古曰：「言求帝位也。」`而后舅伍宏反因方術以醫技得幸，出入禁門。霍顯之謀將行於杯杓，`師古曰：「杓，所以抒挹也，字與勺同，音上灼反。」`荊軻之變必起於帷幄。事勢若此，告之必成；發國姦，誅主讎，取封侯之計也。」躬、寵迺與中郎右師譚，`張晏曰：「右師，姓。譚，名也。」`共因中常侍宋弘上變事告焉。上惡之，下有司案驗，東平王雲、雲后謁及伍宏等皆坐誅。`師古曰：「謁者，后之名也。」`上擢寵為南陽太守，譚潁川都尉，弘、躬皆光祿大夫左曹給事中。是時侍中董賢愛幸，上欲侯之，遂下詔云：「躬、寵因賢以聞，封賢為高安侯，寵為方陽侯，躬為宜陵侯，食邑各千戶。賜譚爵關內侯，食邑。」丞相王嘉內疑東平獄事，`師古曰：「疑不實也。」`爭不欲侯賢等，語在嘉傳。嘉固言董賢泰盛，寵、躬皆傾覆有佞邪材，恐必撓亂國家，`師古曰：「撓，攪也。撓音呼高反。」`不可任用。嘉以此得罪矣。

躬旣親近，數進見言事，論議亡所避。衆畏其口，見之仄目。`師古曰：「仄，古側字也。」`躬上疏歷詆公卿大臣，`師古曰：「詆謂毀訾也，音丁禮反。」`曰：「方今丞相王嘉健而蓄縮，不可用。`師古曰：「蓄縮，謂𠫤於事也。」`御史大夫賈延墯弱不任職。左將軍公孫祿、司隷鮑宣皆外有直項之名，內實騃不曉政事。`師古曰：「騃，愚也，音五駭反。」`諸曹以下僕遬不足數。`師古曰：「僕遬，凡短之貌也。僕音步木反。遬，古速字。」`卒有彊弩圍城，長戟指闕，`師古曰：「卒讀曰猝。」`陛下誰與備之？如使狂夫嘄謼於東崖，`師古曰：「東崖謂東海之邊也。嘄，古叫字。謼音火故反。」`匈奴飲馬於渭水，邊竟雷動，四野風起，`師古曰：「竟讀曰境。」`京師雖有武𧒒精兵，未有能窺左足而先應者也。`蘇林曰：「窺音跬。」師古曰：「跬，半步也，言一舉足也，音口婢反。」`軍書交馳而輻湊，羽檄重迹而押至，`文穎曰：「押音狎習之狎。」師古曰：「押至，言相因而至也。羽檄，檄之插羽者也，解在高紀。」`小夫愞臣之徒憒眊不知所為。`師古曰：「憒，心亂也。眊，目闇也。憒音工內反。眊音莫報反。」`其有犬馬之決者，仰藥而伏刃，`師古曰：「仰藥，仰首而飲藥。」`雖加夷滅之誅，何益禍敗之至哉！」

躬又言：「秦開鄭國渠以富國彊兵，今為京師，土地肥饒，可度地埶水泉，廣溉灌之利。」`師古曰：「度音徒各反。」`天子使躬持節領護三輔都水。躬立表，欲穿長安城，引漕注太倉下以省轉輸。議不可成，迺止。

董賢貴幸日盛，丁、傅害其寵，孔鄉侯晏與躬謀，欲求居位輔政。會單于當來朝，遣使言病，願朝明年。躬因是而上奏，以為「單于當以十一月入塞，後以病為解，`師古曰：「自解說云病。」`疑有他變。烏孫兩昆彌弱，卑爰疐強盛，`蘇林曰：「疐音欬嚏之嚏。」晉灼曰：「音詩『載疐其尾』之疐。」師古曰：「以字言之，晉音是，音竹二反。而匈奴傳服虔乃音獻捷之捷，旣已失之。末俗學者又改疐字為![1014](../../imgs/1014.jpg)，以應服氏之音，尤離真矣。」`居彊煌之地，`臣瓚曰：「是其國所都地名。」`擁十萬之衆，東結單于，遣子往侍。如因素彊之威，循烏孫就屠之迹，`孟康曰：「烏孫先王也。」`舉兵南伐，并烏孫之埶也。烏孫并，則匈奴盛，而西域危矣。可令降胡詐為卑爰疐使者來上書曰：『所以遣子侍單于者，非親信之也，實畏之耳。唯天子哀，`師古曰：「謂閔念之。」`告單于歸臣侍子。願助戊己校尉保惡都奴之界。』因下其章諸將軍，令匈奴客聞焉。則是所謂『上兵伐謀，`服虔曰：「謀者，舉兵伐解之也。」師古曰：「此說非也。言知敵有謀者，則以事而應之，沮其所為，不用兵革，所以為貴耳。」`其次伐交』者也。」`師古曰：「知敵有外交連結相援者，則間誤之，令其解散也。」`

書奏，上引見躬，召公卿將軍大議。左將軍公孫祿以為「中國常以威信懷伏夷狄，躬欲逆詐造不信之謀，不可許。且匈奴賴先帝之德，保塞稱蕃。今單于以疾病不任奉朝賀，遣使自陳，不失臣子之禮。臣祿自保沒身不見匈奴為邊竟憂也。」`師古曰：「竟讀曰境。」`躬掎祿曰：`師古曰：「掎，從後引之也，謂引躡其言也，音居綺反。」`「臣為國家計幾先，謀將然，`張晏曰：「幾音兾。」師古曰：「先謀將然者，謂彼欲有其事，則為謀策以壞之。」`豫圖未形，`師古曰：「圖，謀也，未有形兆而謀之。」`為萬世慮。而左將軍公孫祿欲以其犬馬齒保目所見。臣與祿異議，未可同日語也。」上曰：「善。」乃罷羣臣，獨與躬議。

因建言：「往年熒惑守心，太白高而芒光，又角星茀於河鼓，`師古曰：「茀讀與孛同。」`其法為有兵亂。是後訛言行詔籌，經歷郡國，天下騷動，恐必有非常之變。可遣大將軍行邊兵，敕武備，`師古曰：「敕，整也。行音下更反。」`斬一郡守，以立威，震四夷，因以厭應變異。」`師古曰：「厭音一涉反。」`上然之，以問丞相。丞相嘉對曰：「臣聞動民以行不以言，應天以實不以文。下民微細，猶不可詐，況於上天神明而可欺哉！天之見異，所以敕戒人君，`師古曰：「見謂顯示也。」`欲令覺悟反正，推誠行善。民心說而天意得矣。`師古曰：「說讀曰悅。」`辯士見一端，或妄以意傅著星歷，`師古曰：「傅讀曰附。著音治略反。」`虛造匈奴、烏孫、西羗之難，謀動干戈，設為權變，非應天之道也。守相有辠，`鄧展曰：「郡守、諸侯相。」`車馳詣闕，交臂就死，恐懼如此，而談說者云，動安之危，`師古曰：「之，往也，言搖動安全之計，往就危殆也。」`辯口快耳，`師古曰：「苟快聽者之耳。」`其實未可從。夫議政者，苦其讇諛傾險辯慧深刻也。`師古曰：「讇，古諂字。」`讇諛則主悳毀，傾險則下怨恨，辯慧則破正道，深刻則傷恩惠。昔秦繆公不從百里奚、蹇叔之言，`師古曰：「繆讀曰穆。」`以敗其師，`師古曰：「謂敗於殽。」`悔過自責，疾詿誤之臣，思黃髮之言，`師古曰：「語在秦誓。」`名垂於後世。唯陛下觀覽古戒，反覆參考，無以先入之語為主。」`師古曰：「先入，謂躬先為此計入於帝耳。」`

上不聽，遂下詔曰：「間者灾變不息，盜賊衆多，兵革之徵，或頗著見。`師古曰：「謂玄象。」`未聞將軍惻然深以為意，簡練戎士，繕脩干戈。`師古曰：「繕，補也。」`器用盬惡，`鄧展曰：「盬，不堅牢也。」師古曰：「音公戶反。」`孰當督之！`師古曰：「督，視察也。」`天下雖安，忘戰必危。將軍與中二千石舉明習兵法有大慮者各一人，將軍二人，詣公車。」`師古曰：「堪為將軍者，凡舉二人。」`就拜孔鄉侯傅晏為大司馬衞將軍，陽安侯丁明又為大司馬票騎將軍。

是日，日有食之，董賢因此沮躬、晏之策。後數日，收晏衞將軍印綬，而丞相御史奏躬辠過。上繇是惡躬等，`師古曰：「繇讀與由同。」`下詔曰：「南陽太守方陽侯寵，素亡廉聲，有酷惡之資，毒流百姓。左曹光祿大夫宜陵侯躬，虛造詐諼之策，`師古曰：「諼，詐辭也，音虛遠反。」`欲以詿誤朝廷。皆交遊貴戚，趨權門，為名。其免躬、寵官，遣就國。」

躬歸國，未有第宅，寄居丘亭。`張晏曰：「丘亭，野亭名。」師古曰：「此說非也。丘，空也。」`姦人以為侯家富，常夜守之。`師古曰：「謂欲盜之，伺其便。」`躬邑人河內掾賈惠往過躬，敎以祝盜方，以桑東南指枝為匕，`師古曰：「桑東南出之枝。」`畫北斗七星其上，躬夜自被髮，立中庭，向北斗，`師古曰：「被音皮義反。」`持匕招指祝盜。`師古曰：「或招或指，所以求福排禍也。」`人有上書言躬懷怨恨，非笑朝廷所進，候星宿，視天子吉凶，與巫同祝詛。上遣侍御史、廷尉監逮躬，繫雒陽詔獄。欲掠問，躬仰天大謼，`師古曰：「謼，古呼字，音火故反。」`因僵仆。吏就問，云咽已絕，`師古曰：「咽，喉嚨，音一千反。」`血從鼻耳出。食頃，死。黨友謀議相連下獄百餘人。`師古曰：「親黨及朋友。」`躬母聖，坐祠竈祝詛上，大逆不道。聖弃市，妻充漢與家屬徙合浦。躬同族親屬素所厚者，皆免廢錮。`師古曰：「終身不得仕。」`哀帝崩，有司奏：「方陽侯寵及右師譚等，皆造作姦謀，罪及王者骨肉，雖蒙赦令，不宜處爵位，在中土。」皆免寵等，徙合浦郡。

初，躬待詔，數危言高論，自恐遭害，著絕命辭曰：「玄雲泱鬱，將安歸兮！`師古曰：「泱鬱，盛貌。泱音焉朗反。」`鷹隼橫厲，鸞俳佪兮！`師古曰：「厲，疾飛也。鸞，神鳥也，赤靈之精，赤色，五采，雞形，鳴中五音。俳佪，謂不得其所也。」`矰若浮猋，動則機兮！`師古曰：「矰，弋射矢也。猋，疾風也。言繒弋張設，其疾若風，動則機發。猋音必遙反。」`叢棘𢯆𢯆，曷可棲兮！`師古曰：「𢯆𢯆，衆盛貌，音仕巾反。」`發忠忘身，自繞罔兮！冤頸折翼，庸得往兮！`　應劭曰：「雖冤頸折翼，庸得不往也。」張晏曰：「陷於讒人之網，何用得去也。」師古曰：「冤，屈也。張說是。」`涕泣流兮萑蘭，`張晏曰：「萑蘭，草名也，蔓延於地，有所依憑則起。躬怨哀帝不用己為大臣以置治也。」臣瓚曰：「萑蘭，泣涕闌干也。」師古曰：「瓚說是。萑音完。」`心結愲兮傷肝。`師古曰：「結愲，亂也。」孟康曰：「愲音骨。」`虹蜺曜兮日微，`張晏曰：「虹蜺，邪陰之氣，而有照曜，以蔽日月。云讒言流行，忠良浸微也。」`孽杳冥兮未開。`如淳曰：「虹蜺覆日光明謂之孽。」師古曰：「孽，邪氣也，音牛列反。」`痛入天兮鳴謼，冤際絕兮誰語！`張晏曰：「躬自以被讒枉而與君絕也。」師古曰：「鳴謼者，以鳥自喻也。誰語，言無所告語也。謼音火故反。語音牛助反。」`仰天光兮自列，招上帝兮我察。`張晏曰：「上帝，天也。招，呼也。」師古曰：「列謂陳列其本心。」`秋風為我唫，浮雲為我陰。`師古曰：「唫，古吟字。」`嗟若是兮欲何留，`師古曰：「言變故如是，何用久留而生。」`撫神龍兮㩜其須。`師古曰：「㩜與擥同，謂執持之。」`游曠迥兮反亡期，`師古曰：「言一死不可復生。」`雄失據兮世我思。」`師古曰：「雄謂君上也。據謂尊位也。言上失所據，乃思我耳。」`後數年乃死，如其文。

贊曰：仲尼「惡利口之覆邦家」，`應劭曰：「事具論語。」`蒯通一說而喪三儁，`應劭曰：「亨酈食其，敗田橫，驕韓信也。」`其得不亨者，幸也。伍被安於危國，身為謀主，忠不終而詐讎，`李竒曰：「詐為王畫策，而讎見納也。」師古曰：「讎讀曰售。謂被初忠於漢，而不能終，為王畫詐偽之策，而見納用也。」`誅夷不亦宜乎！書放四罪，`師古曰：「謂流共工，放驩兜，竄三苗，殛鯀也。事見虞書。」`詩歌青蠅，`師古曰：「小雅青蠅之詩也。其首章曰：『營營青蠅，止於樊，愷悌君子，無信讒言。』蓋蠅之為蟲，毀汙白黑，以喻佞人變亂善惡。」`春秋以來，禍敗多矣。昔子翬謀桓而魯隱危，`應劭曰：「公子翬謂隱公曰：『吾將為君殺桓公，以我為太宰。』公曰：『為其少故，今將授之矣。』翬懼，反譖隱公而殺之。」`欒書搆郤而晉厲弒。`應劭曰：「欒書使楚公子茂語厲公曰：『鄢陵之戰，郤至以為必敗，欲奉孫周以代君也。』公信之而滅三郤。欒書因是反，弒厲公。」`豎牛奔仲，叔孫卒；`張晏曰：「牛，叔孫穆子之孽子也。仲，正妻子也。牛讒仲，叔孫怒而逐之，奔齊。叔孫病，牛餓殺之。」`郈伯毀季，昭公逐；`張晏曰：「郈昭伯毀季平子於昭公，昭公伐平子不勝，因出奔齊。」`費忌納女，楚建走；`應劭曰：「楚平王為太子建娶於秦。無忌曰秦女美甚，勸王自納之，因而構焉，云其怨望，今將畔，令王殺之。」`宰嚭讒胥，夫差喪；`應劭曰：「吳將伐齊，子胥諫之。宰嚭曰：『伍員自以先王謀臣，心常鞅鞅，臨事沮大衆，兾國之敗。』夫差大怒，賜之屬鏤之劔。其明年越滅吳。」`李園進妹，春申斃；`張晏曰：「李園，春申君之舍人也，進其妹於春申君。已有身，使妹謂春申君曰：『楚王無子，百年之後，將立兄弟。君用事日久，多失禮於王之兄弟。兄弟誠立，禍將及身。今妾有子，人莫知。若進妾於王，後若生男，則君之子為王也。』春申君乃言之王，召入之，遂生男，立為太子。後考烈王薨，李園害春申君之寵，乃刺殺之。」`上官訴屈，懷王執；`張晏曰：「屈平忠而有謀，為上官子蘭所譖，見放逐。後秦昭誘懷王會於武關，遂執以歸，卒死於秦。」`趙高敗斯，二世縊；`張晏曰：「趙高譖殺李斯而代其位，乃使其壻閻樂攻二世於望夷宮，乞為黔首，不聽，乃縊而死。」`伊戾坎盟，宋痤死；`李竒曰：「伊戾為太子傅，無寵，欲敗太子，言與楚客盟謀宋，詐歃血加盟書以證之，公以故殺痤。」師古曰：「痤音在戈反。」`江充造蠱，太子殺；息夫作姦，東平誅：皆自小覆大，繇踈陷親，可不懼哉！可不懼哉！`師古曰：「覆音芳福反。繇與由同。」`

* * *

[上卷](044.md) / [漢書目錄](a02.md) / [下卷](046.md) /			  

    