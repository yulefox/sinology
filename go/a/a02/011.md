

##### 漢書
　　 `卷十一 ‧ 哀帝紀第十一`

* * *

孝哀皇帝，`荀悅曰：「諱欣之字曰喜。」應劭曰：「恭仁短折曰哀。」`元帝庶孫，定陶恭王子也。母曰丁姬。年三歲嗣立為王，長好文辭法律。`師古曰：「年長而好之。」`元延四年入朝，盡從傅、相、中尉。`師古曰：「三官皆從王入朝。」`時成帝少弟中山孝王亦來朝，獨從傅。上怪之，以問定陶王，對曰：「令，諸侯王朝，得從其國二千石。傅、相、中尉皆國二千石，故盡從之。」上令誦詩，通習，能說。`師古曰：「說其義。」`他日問中山王：「獨從傅在何法令？」不能對。令誦尚書，又廢。`師古曰：「中忘之。」`及賜食於前，後飽；起下，韈係解。`師古曰：「食而獨在後飽，及起，又韈係解也。韈音武伐反。」`成帝由此以為不能，而賢定陶王，數稱其材。時王祖母傅太后隨王來朝，私賂遺上所幸趙昭儀及帝舅票騎將軍曲陽侯王根。昭儀及根見上亡子，亦欲豫自結為長乆計，皆更稱定陶王，`師古曰：「更音工衡反。」`勸帝以為嗣。成帝亦自美其材，為加元服而遣之，`師古曰：「為之冠。」`時年十七矣。明年，使執金吾任宏守大鴻臚，持節徵定陶王，立為皇太子。謝曰：「臣幸得繼父守藩為諸侯王，材質不足以假充太子之宮。`師古曰：「謙不敢言為太子，故云假充，若言非正。」`陛下聖德寬仁，敬承祖宗，奉順神祇，宜蒙福祐子孫千億之報。`師古曰：「大雅假樂之詩曰『干祿百福，子孫千億』。言成王宜衆宜人，天所保祐，求得福祿，故子孫衆多也。十萬曰億。故此謝書引以為言。」`臣願且得留國邸，旦夕奉問起居，俟有聖嗣，歸國守藩。」書奏，天子報聞。後月餘，立楚孝王孫景為定陶王，奉恭王祀，所以獎厲太子專為後之誼。`師古曰：「獎，勸使也。」`語在外戚傳。

綏和二年三月，成帝崩。四月丙午，太子即皇帝位，謁高廟。尊皇太后曰太皇太后，皇后曰皇太后。大赦天下。賜宗室王子有屬者馬各一駟，`師古曰：「有屬，謂親未盡，尚有服者。」`吏民爵，百戶牛酒，三老、孝弟力田、鰥寡孤獨帛。太皇太后詔尊定陶恭王為恭皇。

五月丙戌，立皇后傅氏。`師古曰：「傅晏女。」`詔曰：「春秋『母以子貴』，尊定陶太后曰恭皇太后，丁姬曰恭皇后，各置左右詹事，食邑如長信宮、中宮。」`應劭曰：「成帝母王太后居長信宮。」李竒曰：「傅姬如長信，丁姬如中宮也。」師古曰：「中宮，皇后之宮。」`追尊傅父為崇祖侯、丁父為襃德侯。`師古曰：「傅父，傅太后之父。丁父，丁太后之父。」`封舅丁明為陽安侯，舅子滿為平周侯。追謚滿父忠為平周懷侯，皇后父晏為孔鄉侯，皇太后弟侍中光祿大夫趙欽為新成侯。

六月，詔曰：「鄭聲淫而亂樂，`師古曰：「鄭國有溱、洧之水，男女亟於其間聚會，故俗亂而樂淫。」`聖王所放，`師古曰：「放，棄也。論語稱孔子曰『放鄭聲』。」`其罷樂府。」

曲陽侯根前以大司馬建社稷策，益封二千戶。`師古曰：「王根也，建議立哀帝為太子。」`太僕安陽侯舜輔導有舊恩，益封五百戶，`師古曰：「王舜。」`及丞相孔光、大司空汜鄉侯何武益封各千戶。`師古曰：「汜音凡。」`

詔曰：「河閒王良喪太后三年，為宗室儀表，`師古曰：「儀表者，言為禮儀之表率。」`益封萬戶。」

又曰：「制節謹度以防奢淫，為政所先，百王不易之道也。`師古曰：「言為常法，不可改易。」`諸侯王、列侯、公主、吏二千石及豪富民多畜奴婢，田宅亡限，與民爭利，百姓失職，重困不足。`師古曰：「失職，失其常分也。重音直用反。」`其議限列。」`師古曰：「令條列而為限禁。」`有司條奏：「諸王、列侯得名田國中，列侯在長安及公主名田縣道，關內侯、吏民名田，皆無得過三十頃。`如淳曰：「名田國中者，自其所食國中也，旣收其租稅，又自得有私田三十頃。名田縣道者，令甲，諸侯在國，名田他縣，罰金二兩。今列侯有不之國者，雖遙食其國租稅，復自得田於他縣道，公主亦如之，不得過三十頃。」`諸侯王奴婢二百人，列侯、公主百人，關內侯、吏民三十人。年六十以上，十歲以下，不在數中。賈人皆不得名田、為吏，`如淳曰：「市井子孫不得為吏，見食貨志。」`犯者以律論。諸名田畜奴婢過品，皆沒入縣官。齊三服官、諸官織綺繡，難成，害女紅之物，皆止，無作輸。`如淳曰：「紅亦工也。其所作已成未成皆止，無復作，皆輸所近官府也。」師古曰：「如說非也。謂未成者不作，已成者不輸耳。」`除任子令及誹謗詆欺法。`應劭曰：「任子令者，漢儀注吏二千石以上視事滿三年，得任同產若子一人為郎。不以德選，故除之。」師古曰：「任者，保也。詆，誣也，音丁禮反。」`掖庭宮人年三十以下，出嫁之。官奴婢五十以上，免為庶人。禁郡國無得獻名獸。益吏三百石以下奉。`師古曰：「奉音扶用反。」`察吏殘賊酷虐者，以時退。有司無得舉赦前往事。博士弟子父母死，予寧三年。」`師古曰：「寧謂處家持喪服。」`

秋，曲陽侯王根、成都侯王況皆有罪。根就國，況免為庶人，歸故郡。

詔曰：「朕承宗廟之重，戰戰兢兢，懼失天心。間者日月亡光，五星失行，郡國比比地動。`師古曰：「比比，猶言頻頻也。」`迺者河南、潁川郡水出，流殺人民，壞敗廬舍。朕之不德，民反蒙辜，朕甚懼焉。已遣光祿大夫循行舉籍，`師古曰：「舉其名籍也。行音下更反。」`賜死者棺錢，人三千。`師古曰：「賜錢三千以充棺。」`其令水所傷縣邑及他郡國災害什四以上，民貲不滿十萬，皆無出今年租賦。」`師古曰：「什四，謂十分損四。」`

建平元年春正月，赦天下。侍中騎都尉新成侯趙欽、成陽侯趙訢皆有罪，免為庶人，`師古曰：「訢、欽皆趙昭儀之兄。」`徙遼西。

太皇太后詔外家王氏田非冢塋，皆以賦貧民。`師古曰：「塋，冢域也。賦，給與也。塋音營。」`

二月，詔曰：「蓋聞聖王之治，以得賢為首。其與大司馬、列侯、將軍、中二千石、州牧、守、相舉孝弟惇厚能直言通政事，延于側陋可親民者，各一人。」`師古曰：「言有孝弟惇厚直言通政事之人，雖在側陋，可延致而任者，皆令舉之。」`

三月，賜諸侯王、公主、列侯、丞相、將軍、中二千石、中都官郎吏金錢帛，各有差。

冬，中山孝王太后媛、`師古曰：「馮奉世之女也。媛音爰。」`弟宜鄉侯馮參有罪，皆自殺。

二年春三月，罷大司空，復御史大夫。`師古曰：「復音扶目反。此下皆同。」`

夏四月，詔曰：「漢家之制，推親親以顯尊尊。`師古曰：「天子之至親，當極尊號。」`定陶恭皇之號不宜復稱定陶。尊恭皇太后曰帝太太后，稱永信宮；恭皇后曰帝太后，稱中安宮。立恭皇廟于京師。赦天下徒。」

罷州牧，復刺史。

六月庚申，帝太后丁氏崩。上曰：「朕聞夫婦一體。詩云：『穀則異室，死則同穴。』`師古曰：「詩王風大車之篇也。穀，生也。穴，冢壙也。」`昔季武子成寑，杜氏之殯在西階下，請合葬而許之。`師古曰：「季武子，魯大夫季孫宿也。成寑，新為寑室也。事見禮記檀弓。」`附葬之禮，自周興焉。`師古曰：「禮記稱孔子曰『合葬非古也，自周公以來未之有改也』。」`『郁郁乎文哉！吾從周。』`師古曰：「論語稱孔子曰『周監於二代，郁郁乎文哉！吾從周』。言周觀視夏、殷之禮而損益之，典文大備，吾從周禮也。郁郁，文章貌。」`孝子事亡如事存。帝太后宜起陵恭皇之園。」遂葬定陶。發陳留、濟陰近郡國五萬人穿復土。`師古曰：「為冢壙也。復音扶目反。」`

侍詔夏賀良等言赤精子之讖，`應劭曰：「諸以材技徵召，未有正官，故曰待詔。夏，姓也。賀良，名也。高祖感赤龍而生，自謂赤帝之精，良等因是作此讖文。」`漢家歷運中衰，當再受命，宜改元易號。詔曰：「漢興二百載，歷數開元。皇天降非材之佑`應劭曰：「哀帝自言不材，天降之佑。」`，漢國再獲受命之符，朕之不德，曷敢不通！夫基事之元命，必與天下自新，`師古曰：「基，始也。元，大也。始為大事之命，謂改制度也。又曰更受天之大命。」`其大赦天下。以建平二年為太初元將元年。號曰陳聖劉太平皇帝。`李斐曰：「陳，道也。言得神道聖者劉也。」如淳曰：「陳，舜後。王莽，陳之後。謬語以明莽當篡立而不知。」韋昭曰：「敷陳聖劉之德也。」師古曰：「如、韋二說是也。」`漏刻以百二十為度。」`師古曰：「舊漏晝夜共百刻，今增其二十。此本齊人甘忠可所造，今賀良等重言，遂施行之。事見李尋傳。」`

七月，以渭城西北原上永陵亭部為初陵。勿徙郡國民，使得自安。

八月，詔曰：「待詔夏賀良等建言改元易號，增益漏刻，可以永安國家。朕過聽賀良等言，`師古曰：「過，誤也。」`兾為海內獲福，卒亡嘉應。皆違經背古，不合時宜。六月甲子制書，非赦令也，皆蠲除之。`如淳曰：「悔前赦令不蒙其福，故收令還之。」臣瓚曰：「改元易號，大赦天下，以求延祚，而不蒙福，哀帝悔之，故更下制書，諸非赦罪事皆除之。謂改制易號，令皆復故也。」師古曰：「如釋非也，瓚說是矣。非赦令也，猶言自非赦令耳。也，語終辭也。而讀者不曉，輒改也為他字，失本文也。」`賀良等反道惑衆，下有司。」皆伏辜。

丞相博、御史大夫玄、孔鄉侯晏有罪。`師古曰：「博，朱博。玄，趙玄。晏，傅晏。」``師古曰：「博，朱博。玄，趙玄。晏，傅晏。」`博自殺，玄減死二等論，晏削戶四分之一。語在博傳。

三年春正月，立廣德夷王弟廣漢為廣平王。

癸夘，帝太太后所居桂宮正殿火。

三月己酉，丞相當薨。`師古曰：「平當。」`有星孛于河鼓。

夏六月，立魯頃王子郚鄉侯閔為王。`蘇林曰：「郚音魚，縣名也，屬東海。」師古曰：「又音吾。」`

冬十一月壬子，復甘泉泰畤、汾陰后土祠，罷南北郊。

東平王雲、雲后謁、安成恭侯夫人放`文穎曰：「恭侯王崇，王太后弟。」`皆有罪。雲自殺，謁、放弃市。

四年春，大旱。關東民傳行西王母籌，`師古曰：「西王母，元后壽考之象。行籌，又言執國家籌策行於天下。」`經歷郡國，西入關至京師。民又會聚祠西王母，或夜持火上屋，`李竒曰：「皆陰為陽之象。」`擊鼓號呼相驚恐。`師古曰：「呼音火故反。」`

二月，封帝太太后從弟侍中傅商為汝昌侯，太后同母弟子侍中鄭業為陽信侯。

三月，侍中駙馬都尉董賢、光祿大夫息夫躬、南陽太守孫寵皆以告東平王封列侯。語在賢傳。

夏五月，賜中二千石至六百石及天下男子爵。

六月，尊帝太太后為皇太太后。

秋八月，恭皇園北門災。

冬，詔將軍、中二千石舉明兵法有大慮者。`師古曰：「慮謂策謀思慮。」`

元壽元年春正月辛丑朔，日有蝕之。詔曰：「朕獲保宗廟，不明不敏，宿夜憂勞，未皇寧息。`師古曰：「皇，暇也。」`惟陰陽不調，元元不贍，`師古曰：「贍，足也。」`未覩厥咎。婁敕公卿，庶幾有望。`師古曰：「望其厲精為治。婁，古屢字。」`至今有司執法，未得其中，`師古曰：「中音竹仲反。」`或上暴虐，假埶獲名，溫良寬柔，陷於亡滅。是故殘賊彌長，和睦日衰，百姓愁怨，靡所錯躬。`師古曰：「錯，置也，音千故反。」`迺正月朔，日有蝕之，厥咎不遠，在余一人。公卿大夫其各悉心勉帥百寮，`師古曰：「悉，盡也。寮，官也。」`敦任仁人，黜遠殘賊，`師古曰：「敦，厚也。遠音于萬反。」`期於安民。陳朕之過失，無有所諱。其與將軍、列侯、中二千石舉賢良方正能直言者各一人。大赦天下。」

丁巳，皇太太后傅氏崩。

三月，丞相嘉有罪，下獄死。`師古曰：「王嘉。」`

秋九月，大司馬票騎將軍丁明免。

孝元廟殿門銅龜蛇鋪首鳴。`如淳曰：「門鋪首作龜蛇之形而鳴呼也。」師古曰：「門之鋪首，所以銜環者也。鋪音普胡反。」`

二年春正月，匈奴單于、烏孫大昆彌來朝。二月，歸國，單于不說。`師古曰：「說讀曰悅。」`語在匈奴傳。

夏四月壬辰晦，日有蝕之。

五月，正三公官分職。大司馬衞將軍董賢為大司馬，丞相孔光為大司徒，御史大夫彭宣為大司空，封長平侯。正司直、司隷，造司寇職，`師古曰：「司直、司棣，漢舊有之，但改正其職掌。而司寇舊無，今特創置，故云造也。」`事未定。

六月戊午，帝崩于未央宮。`臣瓚曰：「帝年二十即位，即位六年，壽二十五。」師古曰：「即位明年乃改元，壽二十六。」`秋九月壬寅，葬義陵。`臣瓚曰：「自崩至葬凡百五日。義陵在扶風，去長安四十六里。」`

贊曰：孝哀自為藩王及充太子之宮，文辭博敏，幼有令聞。`師古曰：「博，廣也。敏，疾也。令，善也。聞，名也。」`覩孝成世祿去王室，權柄外移，是故臨朝婁誅大臣，欲彊主威，以則武、宣。`師古曰：「則，法也。」`雅性不好聲色，時覽卞射武戲。`應劭曰：「卞射，皮卞而射也。」蘇林曰：「手搏為卞，角力為武戲也。」晉灼曰：「甘延壽傳『試卞為期門』。」師古曰：「蘇、晉二說是。」`即位痿痺，`蘇林曰：「痿音萎枯之萎。」如淳曰：「痿音𨆌踒弩。病兩足不能相過曰痿。」師古曰：「痿亦痺病也，音人佳反。痺音必寐反。𨆌踒者，弩名，事見晉令。𨆌音煩。踒音蕤。」`末年寖劇。`師古曰：「寖，漸也。」`饗國不永，哀哉！`師古曰：「永，長也。」`

* * *

