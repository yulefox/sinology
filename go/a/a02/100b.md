

##### 漢書
	`卷一百下 ‧ 敘傳第七十下`

* * *

固以為唐虞三代，詩書所及，世有典籍，故雖堯舜之盛，必有典謨之篇，然後揚名於後世，冠德於百王，`師古曰：「德為百王之上也。」`故曰「巍巍乎其有成功，煥乎其有文章也！」`師古曰：「此篇論語載孔子美堯舜之言也。」`漢紹堯運，以建帝業，至於六世，史臣乃追述功德，私作本紀，`師古曰：「謂武帝時司馬遷作史記。」`編於百王之末，廁於秦、項之列。太初以後，闕而不錄，故探篹前記，綴輯所聞，`師古曰：「篹與撰同。輯與集同。」`以述漢書，起元高祖，終于孝平王莽之誅，十有二世，二百三十年，綜其行事，旁貫五經，上下洽通，`師古曰：「固所撰諸表序及志，經典之義在於是也。」`為春秋考紀、表、志、傳，凡百篇。`師古曰：「春秋考紀，謂帝紀也。而俗之學者不詳此文，乃云漢書一名春秋考紀，蓋失之矣。」`其叙曰：`師古曰：「自『皇矣漢祖』以下諸敘，皆班固自論撰漢書意，此亦依放史記之敘目耳。史遷則云為某事作某本紀、某列傳。班固謙，不言作而改言述，蓋避作者之謂聖，而取述者之謂明也。但後之學者不曉此為漢書敘目，見有述字，因謂此文追述漢書之事，乃呼為『漢書述』，失之遠矣。摯虞尚有此惑，其餘曷足怪乎！」`

　　皇矣漢祖，纂堯之緒，實天生德，聦明神武。秦人不綱，罔漏于楚，`師古曰：「言秦失綱維，故高祖因時而起。罔漏于楚，謂項羽雖有害虐之心，終免於患也。一說，楚王陳涉初起，後又破滅也。」`爰茲發迹，斷蛇奮旅。神母告符，朱旗迺舉，粵蹈秦郊，嬰來稽首。革命創制，三章是紀，應天順民，五星同晷。`師古曰：「晷，景也。」`項氏畔換，黜我巴、漢，`孟康曰：「畔，反也。換，易也。不用義帝要，換易與高祖漢中也。」師古曰：「此說非也。畔換，強恣之貌，猶言跋扈也。詩大雅皇矣篇曰『無然畔換』。」`西土宅心，戰士憤怨。`劉德曰：「宅，居也。西方人皆居心於高祖，猶係心也。書曰『惟衆宅心』。」晉灼曰：「西土，關西也。高祖入關，約法三章，秦民大悅，皆宅心高祖。」`乘釁而運，席卷三秦，割據河山，保此懷民。`師古曰：「保，安也。懷民，懷德之人也。」`股肱蕭、曹，社稷是經，爪牙信、布，腹心良、平，龔行天罰，赫赫明明。述高紀第一。

　　孝惠短世，高后稱制，罔顧天顯，呂宗以敗。`劉德曰：「罔，無也。顧，念也。顯，明也。言呂氏無念天之明道者，徒念王諸呂，以至於敗亡。」`述惠紀第二，高后紀第三。

　　太宗穆穆，允恭玄默，化民以躬，帥下以德。農不供貢，`張晏曰：「除民田租之稅，是不供貢也。」`辠不收孥，宮不新館，陵不崇墓。`師古曰：「墓，合韻音謨。」`我德如風，民應如屮，`師古曰：「論語稱孔子曰：『君子之德風，小人之德屮也。』故引以為辭。」`國富刑清，登我漢道。`師古曰：「登，成也。」`述文紀第四。

　　孝景涖政，諸侯方命，`孟康曰：「尚書云『方命圮族』，言鯀之惡，壞其族類。吳楚七國亦然。」`克伐七國，王室以定。匪怠匪荒，務在農桑，著于甲令，`師古曰：「甲令，即景紀令甲也。」`民用寧康。述景紀第五。

　　世宗曄曄，`師古曰：「曄曄，盛貌也。」`思弘祖業，疇咨熙載，髦俊竝作。`師古曰：「疇，誰也。咨，謀也。熙，興也。載，事也。謀於衆賢，誰可任用，故能興其事業也。作，起也。」`厥作伊何？百蠻是攘，`師古曰：「攘，卻也。」`恢我疆宇，外博四荒。`師古曰：「恢，廣也。博，大也。」`武功旣抗，亦迪斯文，`劉德曰：「迪，進也。」`憲章六學，統壹聖真。封禪郊祀，登秩百神；協律改正，`張晏曰：「改正謂從建寅之月也。」`饗茲永年。述武紀第六。

　　孝昭幼沖，冢宰惟忠。燕、蓋譸張，`如淳曰：「譸音輈。」應劭曰：「譸張，誑也。」`實叡實聦，辠人斯得，邦家和同。述昭紀第七。

　　中宗明明，夤用刑名，`鄧展曰：「夤，敬也。」`時舉傅納，聽斷惟精。`李竒曰：「時，是也。於是時也，選用賢者。」師古曰：「傅讀曰敷。虞書舜典曰『敷納以言』。敷，陳也，謂有陳言者則納而用之。」`柔遠能邇，燀燿威靈，`師古曰：「虞書舜典曰『柔遠能邇』。柔，安也。能，善也。故引之云。燀，熾也，音充善反。」`龍荒幕朔，莫不來庭。`孟康曰：「謂白龍堆荒服沙幕也。」師古曰：「龍，匈奴祭天龍城，非謂白龍堆也。朔，北方也。」`丕顯祖烈，尚於有成。`師古曰：「丕，大也。烈，業也。」`述宣紀第八。

　　孝元翼翼，高明柔克，`師古曰：「翼翼，敬也。尚書洪範云『高明柔克』，謂人雖有高明之度，而當執柔，乃能成德也。敘言元帝有柔克之姿也。」`賔禮故老，優繇亮直。`師古曰：「故老謂貢禹、薛廣德也。優繇謂寬容也。亮直謂朱雲也。繇讀與由同。」`外割禁囿，內損御服，離宮不衞，山陵不邑。`張晏曰：「不徙民著縣也。」`閹尹之啙，穢我明德。`如淳曰：「任弘恭、石顯使為政，以病其治也。」師古曰：「謂宦人為閹者，言其精氣奄閉不泄也，一曰主奄閉門者。尹，正也。啙與疵同。」`述元紀第九。

　　孝成煌煌，臨朝有光，威儀之盛，如圭如璋。壼闈恣趙，朝政在王，`師古曰：「趙謂趙皇后及昭儀也。王謂外家王鳳、王音等。」`炎炎燎火，亦允不陽。`張晏曰：「天子盛威，若燎火之陽，今委政王氏，不炎熾矣。」師古曰：「允，信也。」`述成紀第十。

　　孝哀彬彬，克㩜威神，`師古曰：「彬彬，文質備也。言哀帝忿孝成之時權在臣下，故自㩜持其威神也。㩜，執取也，其字從手。」`彫落洪支，厎剭鼎臣。`服虔曰：「彫落洪支，廢退王氏也。厎，致也。周禮有屋誅，誅大臣於屋下，不露也。易曰『鼎折足，其形渥，凶』，謂誅朱博、王嘉之屬也。」晉灼曰：「剭，刑也。」師古曰：「剭者，厚刑，謂重誅也，音握。服言屋下，失其義也。」`婉孌董公，惟亮天功，大過之困，實橈實凶。`應劭曰：「以董賢為三公，乃欲共成天功也。易大過卦『棟橈，凶』，言以小材而為棟梁，不堪其任，至於折橈而凶也。」師古曰：「婉孌，美貌。亮，助也。尚書舜典曰『夤亮天功』，故引之也。橈，曲也，音女敎反。」`述哀紀第十一。

　　孝平不造，新都作宰，不周不伊，喪我四海。`師古曰：「造，成也。遭家業不成。周頌曰『閔予小子，遭家不造』，故引之也。言其自號宰衡，而無周公、伊尹之忠也。」`述平紀第十二。

　　漢初受命，諸侯竝政，制自項氏，十有八姓。述異姓諸侯王表第一。

　　太祖元勳，啟立輔臣，支庶藩屏，侯王並尊。述諸侯王表第二。

　　侯王之祉，祚及宗子，公族蕃滋，支葉碩茂。`師古曰：「茂，合韻音莫口反。」`述王子侯表第三。

　　受命之初，贊功剖符，奕世弘業，爵土迺昭。`師古曰：「贊功，佐命之功也。奕，大也。」`述高惠高后孝文功臣侯表第四。

　　景征吳楚，武興師旅，後昆承平，亦猶有紹。`師古曰：「言景、武之時以軍功，故封侯者多，昭、宣以後雖承平，尚有以勳獲爵土者。」`述景武昭宣元成哀功臣侯表第五。

　　亡德不報，爰存二代，`應劭曰：「二代，二王後也。」師古曰：「二代，謂殷、周也。言德澤深遠，故至漢朝其子孫又受茅土，以奉祭祀。」`宰相外戚，昭韙見戒。`張晏曰：「韙，是也。明其是者，戒其非也。」`述外戚恩澤侯表第六。

　　漢迪于秦，`劉德曰：「迪，至也。」`有革有因，觕舉僚職，`晉灼曰：「觕音麤觕之觕。」師古曰：「觕角才戶反，謂大略也。」`並列其人。述百官公卿表第七。

　　篇章博舉，通于上下，略差名號，九品之叙。述古今人表第八。

　　元元本本，數始於一，`張晏曰：「數之元本，起於初九之一也。」`產氣黃鍾，造計秒忽。`劉德曰：「秒，禾芒也。忽，蜘蛛網細者也。」師古曰：「秒音眇，其字從禾。」`八音七始，五聲六律，`劉德曰：「七始，天地四方人之始也。」師古曰：「解在禮樂志。」`度量權衡，歷筭逌出。`師古曰：「逌，古攸字也。攸，所也。」`官失學微，六家分乖，`劉德曰：「六家，謂黃帝、顓頊、夏、殷、周、魯歷也。」`壹彼壹此，庶研其幾。述律歷志第一。

　　上天下澤，春靁奮作，`劉德曰：「兊下乾上履，坤下震上豫。履，禮也。豫，樂也。取易象制禮作樂。」師古曰：「易象曰『上天下澤履，雷出地奮豫』，故具引其文。」`先王觀象，爰制禮樂。厥後崩壞，鄭衞荒淫，風流民化，湎湎紛紛。`師古曰：「言上風旣流，下人則化也。湎湎，流移也。紛紛，雜亂也。湎音莫踐反。」`略存大綱，以統舊文。述禮樂志第二。

　　靁電皆至，天威震耀，五刑之作，是則是效，`劉德曰：「震下離上，噬嗑，利用獄。雷電，取象天威也。」師古曰：「易象辭曰『雷電，噬嗑，先王以明罰敕法』，故引之。」`威實輔德，刑亦助敎。季世不詳，`師古曰：「不詳謂不盡用刑之理也。周書呂刑曰『告爾詳刑』。」`背本爭末，吳、孫狙詐，`師古曰：「狙音千豫反。」`申、商酷烈。漢章九法，太宗改作，`張晏曰：「改，除肉刑也。」`輕重之差，世有定籍。述刑法志第三。

　　厥初生民，食貨惟先。割制廬井，定爾土田，什一供貢，下富上尊。商以足用，茂遷有無，貨自龜貝，至此五銖。揚攉古今，監世盈虛。`師古曰：「揚，舉也。攉，引也。揚攉者，舉而引之，陳其趣也。攉音居學反。」`述食貨志第四。

　　昔在上聖，昭事百神，類帝禋宗，望秩山川，明德惟馨，永世豐年。季末淫祀，營信巫史，`鄧展曰：「營，惑也。」`大夫臚岱，侯伯僭畤，`鄭氏曰：「臚岱，季氏旅於太山是也。」應劭曰：「僭畤，秦文公造四畤祭天是也。」師古曰：「旅，陳也。臚亦陳也。臚旅聲相近，其義一耳。」`放誕之徒，緣間而起。`師古曰：「謂方士言神仙之術也。」`瞻前顧後，正其終始。述郊祀志第五。

　　炫炫上天，縣象著明，`師古曰：「炫炫，光耀之貌，音胡眄反。縣，古懸字。」`日月周輝，星辰垂精。百官立法，宮室混成，`張晏曰：「星辰有宮室百官，各應其象以見咎徵也。」`降應王政，景以燭形。`張晏曰：「王政失於此，星辰變於彼，猶景之象形。」`三季之後，厥事放紛，`師古曰：「三季，三代之末也。放，失也。紛，亂也。」`舉其占應，覽故考新。述天文志第六。

　　河圖命庖，洛書賜禹，八卦成列，九疇逌叙。`李竒曰：「河圖即八卦也。洛書即洪範九疇也。」師古曰：「庖，庖犧也。逌，古攸字。」`世代寔寶，光演文武，春秋之占，咎徵是舉。告徃知來，王事之表。述五行志第七。

　　坤作墬埶，高下九則，`張晏曰：「易曰『地勢坤』。」劉德曰：「九則，九州土田上中下九等也。」師古曰：「墬，古地字。易象曰：『地勢坤，君子以厚德載物。』高下謂地形也。一曰，地之肥瘠。」`自昔黃、唐，經略萬國，爕定東西，疆理南北。`師古曰：「爕和也。疆理謂立封疆而統理之。」`三代損益，降及秦、漢，革剗五等，制立郡縣。`晉灼曰：「剗音剗削之剗。」師古曰：「音初限反。」`略表山川，彰其剖判。述地理志第八。

　　夏乘四載，百川是導。`師古曰：「四載，解在溝洫志。」`唯河為囏，災及後代。商竭周移，秦決南涯，`服虔曰：「河竭而商亡。移亦河移徙也。」如淳曰：「秦始皇本紀決河灌大梁，遂滅之，通為溝，入淮、泗。」`自茲歫漢，北亡八支。`服虔曰：「本有九河，今塞，餘有一也。」`文陻棗野，武作瓠歌，`服虔曰：「陻音因。文帝塞河於酸棗也。」張晏曰：「河決瓠子，武帝親臨，悼功不成而作歌。」`成有平年，後遂滂沱。`劉德曰：「成帝治河已平，改元曰河平元年。」`爰及溝渠，利我國家。述溝洫志第九。

　　虙羲畫卦，`師古曰：「虙讀與伏同。」`書契後作，虞夏商周，孔纂其業，篹書刪詩`師古曰：「篹與撰同。」`，綴禮正樂，彖系大易，因史立法。`師古曰：「謂修春秋定帝王之文。」`六學旣登，遭世罔弘，`師古曰：「罔，無也。無能弘大正道也。」`羣言紛亂，諸子相騰。`師古曰：「騰，馳也。」`秦人是滅，漢修其缺，劉向司籍，九流以別。`應劭曰：「儒、道、陰陽、法、名、墨、從橫、雜、農，凡九家。」`爰著目錄，略序洪烈。`師古曰：「洪，大也。烈，業也。」`述蓺文志第十。

　　上嫚下暴，惟盜是伐，`師古曰：「易上繫辭云：『小人而乘君子之器，盜思奪之矣；上嫚下暴，盜思伐之矣。』引此言者，謂秦胡亥之時。」`勝、廣熛起，梁、籍扇烈。`師古曰：「飛火曰熛。扇，熾也。烈，猛也。言陳勝初起而項羽烈盛也。熛音必遙反。」`赫赫炎炎，遂焚咸陽，宰割諸夏，命立侯王，誅嬰放懷，詐虐以亡。述陳勝項籍傳第一。

　　張、陳之交，斿如父子，攜手𨔡秦，拊翼俱起。`應劭曰：「𨔡，逃也。」師古曰：「𨔡，古遯字也。拊翼，以雞為喻，言知將旦，則鼓擊其翼而鳴也。」`據國爭權，還為豺虎，`師古曰：「言反相吞噬也。」`耳謀甘公，作漢藩輔。述張耳陳餘傳第二。

　　三枿之起，本根旣朽，`劉德曰：「詩云『包有三枿』。爾雅曰『烈、枿，餘也』。謂木斫髡而復枿生也。喻魏、齊、韓皆滅而復起，若髡木更生也。」師古曰：「枿音五葛反。」`枯楊生華，曷惟其舊！`應劭曰：「易云『枯楊生華』，暫貴之意也。曷惟其舊，言不能乆也。」師古曰：「枯楊生華，大過卦九五爻辭也。舊，合韻音臼。」`橫雖雄材，伏于海隝，沐浴尸鄉，北面奉首，旅人慕殉，義過黃鳥。`劉德曰：「黃鳥之詩刺秦穆公要人從死，言今橫不要而有從者，故曰過之。」`述魏豹田儋韓信傳第三。

　　信惟餓隷，布實黥徒，越亦狗盜，芮尹江湖。`張晏曰：「吳芮為番陽令，在江湖之間。尹，主也。」`雲起龍襄，`師古曰：「襄，舉也。」`化為侯王，割有齊、楚，跨制淮、梁。`張晏曰：「韓信前王齊，徙楚。英布王淮南，彭越王梁也。」`綰自同閈，鎮我北疆，`應劭曰：「閈音扞。盧綰與高祖同里，楚名里門為閈。」師古曰：「左氏傳云『高其閈閎』，舊通語耳，非專楚也。」`德薄位尊，非胙惟殃。吳克忠信，胤嗣迺長。述韓彭英盧吳傳第四。

　　賈廑從旅，為鎮淮、楚。`張晏曰：「劉賈晚乃從軍也。」晉灼曰：「廑，無幾也。」師古曰：「二說皆非也。廑，古以為勤字。言賈從軍，有勤勞也。」`澤王琅邪，權激諸呂。濞之受吳，疆土踰矩，`師古曰：「矩，法制也。」`雖戒東南，終用齊斧。`張晏曰：「齊斧，越斧也，以整齊天下也。」晉灼曰：「雖戒勿反而反，竟用此斧於吳也。」師古曰：「易云『喪其齊斧』，故引以為辭。」`述荊燕吳傳第五。

　　太上四子：伯兮早夭，仲氏王代，斿宅于楚。`師古曰：「詩衞風云『伯兮朅兮』，鄁風又曰『仲氏任只』。此序方論高祖兄伯及仲，故引二句為之辭也。」`戊實淫𡙇，平陸迺紹。`師古曰：「楚王戊為薄太后服姦，削東海郡，遂與吳共反而誅。景帝更立平陸侯禮，續元王之後也。」`其在于京，弈世宗正，`師古曰：「正，合韻音征。」`劬勞王室，用侯陽成。子政博學，三世成名，`師古曰：「謂劉德、劉向、劉歆，俱有名聞。」`述楚元王傳第六。

　　季氏之詘，辱身毀節，信于上將，議臣震栗。`張晏曰：「申意於上將。上將，樊噲也，欲以十萬衆橫行匈奴中，布曰：『噲可斬也。』時議臣皆恐。」師古曰：「信讀曰申。」`欒公哭梁，田叔殉趙，見危授命，誼動明主。布歷燕、齊，叔亦相魯，民思其政，或金或社。`李竒曰：「魯人愛田叔，死，送之以金。齊貴欒布，為生立社。」`述季布欒布田叔傳第七。

　　高祖八子，二帝六王。三趙不辜，淮厲自亡，燕靈絕嗣，齊悼特昌。掩有東土，自岱徂海，支庶分王，前後九子。六國誅斃，適齊亡祀。城陽、濟北，後承我國。`張晏曰：「濟北王志，吳楚反後徙王菑川。元朔中，齊國絕，悼惠王後唯有城陽、菑川，武帝乃割臨菑環悼惠王冢，以與菑川，令奉祀也。」師古曰：「適讀曰嫡。」`赳赳景王，匡漢社稷。`師古曰：「赳赳，武貌，音糾。」`述高五王傳第八。

　　猗與元勳，包漢舉信，`劉德曰：「包，取也。」師古曰：「包漢，謂勸高祖且王漢中也。舉信，舉韓信也。信合韻音新。」`鎮守關中，足食成軍，營都立宮，定制脩文。平陽玄默，繼而弗革，`師古曰：「革，改也。言曹參為相，守靜無為，一遵蕭何約束，不變改也。」`民用作歌，化我淳德。漢之宗臣，是謂相國。述蕭何曹參傳第九。

　　留侯襲秦，`劉德曰：「襲秦，椎始皇於博狼沙中。」`作漢腹心，圖折武關，解阸鴻門。`師古曰：「圖折武關，謂從沛公入武關，說令為疑兵，又啗秦將以利，勸因其怠懈擊之類也。」`推齊銷印，敺致越、信；`師古曰：「敺與驅同。越，彭越也。信亦韓信也。謂於垓下圍項羽時也。信合韻音新。」`招賔四老，惟寧嗣君。陳公擾攘，歸漢迺安，`師古曰：「攘音人養反。」`斃范亡項，走狄擒韓，`師古曰：「走狄謂解平城之圍也。禽韓，偽游雲夢也。」`六竒旣設，我罔艱難。`師古曰：「罔，無也。」`安國廷爭，致仕杜門。絳侯矯矯，誅呂尊文。亞夫守節，吳楚有勳。述張陳王周傳第十。

　　舞陽鼓刀，`師古曰：「鼓刀謂屠狗也。」`滕公廄騶，潁陰商販，曲周庸夫，攀龍附鳳，竝乘天衢。`師古曰：「乘，登也。」`述樊酈滕灌傅靳周傳第十一。

　　北平志古，司秦柱下，`師古曰：「志，記也，謂多記古事也。司，主也。」`定漢章程，律度之緒。建平質直，`師古曰：「周昌先封建成侯，蓋謂此也。平字當為成，傳寫誤耳。」`犯上干色；廣阿之廑，食厥舊德。`張晏曰：「任敖也。吏遇呂后不謹，敖擊傷主吏也。」師古曰：「廑亦勤字也。易訟卦六三爻辭曰『食舊德』，食猶饗也。」`故安執節，責通請錯，蹇蹇帝臣，匪躬之故。`師古曰：「易蹇卦六二爻辭曰『王臣蹇蹇，匪躬之故』。此言申屠嘉召責鄧通，請誅朝錯，皆不為己身，實有蹇蹇之節也。」`述張周趙任申屠傳第十二。

　　食其監門，長揖漢王，畫襲陳留，進收敖倉，塞隘杜津，`師古曰：「杜亦塞也。謂說令塞白馬津。」`王基以張。賈作行人，百越來賔，從容風議，博我以文。`李竒曰：「作新語也。」師古曰：「論語稱顏回喟然歎曰『夫子博我以文』，謂以文章開博我也。此言陸賈甞之越也。從音千容反。風讀曰諷。」`敬繇役夫，遷京定都，`師古曰：「繇讀與由同。言劉敬由戍卒而來納說。」`內強關中，外和匈奴。叔孫奉常，與時抑揚，稅介免冑，禮義是創。`師古曰：「稅，舍也。介，甲也。創，始造之也。創，合韻音初良反。」`或悊或謀，觀國之光。`師古曰：「詩小雅小旻之篇曰『或悊或謀』，言有智者，有謀者。易觀卦六四爻辭曰『觀國之光，利用賔于王』。故合而為言。」`述酈陸朱婁叔孫傳第十三。`師古曰：「本傳作朱、劉，終書其賜姓也。此言朱、婁，本其舊族耳。」`

　　淮南僭狂，二子受殃。安辯而邪，賜頑以荒，敢行稱亂，窘世薦亡。`師古曰：「窘，仍也。薦讀曰荐。荐，再也。長遷死雍，其子安又自殺也。」`述淮南衡山濟北傳第十四。

　　蒯通壹說，三雄是敗，覆酈驕韓，田橫顛沛。被之拘係，迺成患害。`師古曰：「言伍被初不從王反，王繫其父母，乃進邪謀，終以遇害也。」`充、躬罔極，交亂弘大。`師古曰：「小雅青蠅之詩云『讒言罔極，交亂四國』。此敘言江充、息夫躬之惡，引以為辭也。」`述蒯伍江息夫傳第十五。

　　萬石溫溫，幼寤聖君，`鄧展曰：「爾雅『寤、逢，遇也』。」師古曰：「此說非也。言萬石幼而恭謹，感寤高祖，以見識拔也。爾雅云『遻，遇也』，非謂寤也。詩小雅小宛之篇曰『溫溫恭人』。」`宜爾子孫，夭夭伸伸，`師古曰：「詩周南螽斯之篇曰『宜爾子孫振振兮』，論語稱孔子『燕居，伸伸如也，夭夭如也』，謂和舒之貌。此言萬石子孫旣多，又皆和睦，故引以為辭也。夭音於驕反。」`慶社于齊，不言動民。`鄧展曰：「慶為齊相，齊為立社也。」`衞、直、周、張，淑慎其身。`師古曰：「衞詩燕燕之篇曰『終溫且惠，淑慎其身』。淑，善也。引此詩言以美四人也。」`述萬石衞直周張傳第十六。

　　孝文三王，代孝二梁，`師古曰：「代孝王參及梁孝王武、梁懷王揖。」`懷折亡嗣，孝乃尊光。`師古曰：「折謂夭也。孝亦謂梁孝王也。」`內為母弟，外扞吳楚，怙寵矜功，僭欲失所，思心旣霿，牛旤告妖。`師古曰：「霿，僭霿也，音莫候反。解在五行志。」`帝庸親親，厥國五分，`師古曰：「庸，用也。用親親之道，故分梁為五國，立孝王男五人為王。太子買為梁王，次子明為濟川王，彭離為濟東王，定為山陽王，不識為濟陰王。」`德不堪寵，四支不傳。`晉灼曰：「子，父母之四支也。」師古曰：「此說非也。謂孝王支子四人封為王者皆絕於身，不傳胤嗣，唯梁恭王買有後耳。其事具在本傳。」`述文三王傳第十七。

　　賈生矯矯，`師古曰：「矯矯，高舉之貌也，合韻音驕。」`弱冠登朝。遭文叡聖，屢抗其疏，暴秦之戒，三代是據。建設藩屏，以強守圉，`師古曰：「圉合韻音御。」`吳楚合從，賴誼之慮。`師古曰：「勸文帝大封梁、淮陽。梁卒距吳楚，不得令西也。從音子庸反。」`述賈誼傳第十八。

　　子絲慷慨，激辭納說，`師古曰：「爰盎字絲。此加子者，子是嘉稱，以偶句耳。」`㩜轡正席，`師古曰：「㩜，執取也。其字從手，亦或作擥。」`顯陳成敗。錯之瑣材，智小謀大，`師古曰：「易下繫辭曰：『德薄而位尊，智小而謀大，力少而任重，鮮不及矣。』此敘言朝錯所以及禍。」`旤如發機，先寇受害。`師古曰：「發機，言其速也。吳楚未敗之前，錯已誅死。」`述爰盎朝錯傳第十九。

　　釋之典刑，國憲以平。馮公矯魏，增主之明。`張晏曰：「矯辭以免魏尚也。」師古曰：「張說非也。矯，正也，正言其事。」`長孺剛直，義形于色，下折淮南，上正元服。`師古曰；「淮南王謀反，憚黯正直。武帝不冠不見黯。故云下折淮南，上正元服也。元，首也，故謂冠為元服。」`莊之推賢，於茲為德。述張馮汲鄭傳第二十。

　　榮如辱如，有機有樞，`劉德曰：「易曰『樞機之發，榮辱之主也』。」張晏曰：「乍榮乍辱，如辭也。」`自下摩上，惟德之隅。`師古曰：「詩大雅抑之篇曰『抑抑威儀，惟德之隅』，言有廉隅也。此敘言賈山直詞刺上，亦為方正也。一曰，隅謂得道德之一隅也。」`賴依忠正，君子采諸。`師古曰：「諸，之也。」`述賈鄒枚路傳第二十一。

　　魏其翩翩，`師古曰：「翩翩，自喜之貌。」`好節慕聲，灌夫矜勇，武安驕盈，凶德相挻，`師古曰：「挻謂柔挻也，音式延反。」`旤敗用成。安國壯趾，王恢兵首，`孟康曰：「易『壯于趾，征凶』。安國臨當為丞相，墮車，蹇。後為將，多所傷失而憂死。此為不宜征行而有凶也。」師古曰：「『壯于趾』，大壯初九爻辭也。壯，傷也。趾，足也。直謂墮車蹇耳，不言不宜征行也。」`彼若天命，此近人咎。`師古曰：「彼，韓安國也。此，王恢也。壯趾，天命也。謀兵，人咎也。」`述竇田灌韓傳第二十二。

　　景十三王，承文之慶。`師古曰：「言景帝庸主耳，所以子皆得王者，由文帝之德慶流子孫也。慶合韻音卿。」`魯恭館室，江都訬輕；`師古曰：「訬謂輕狡也，音初敎反。」`趙敬險詖，中山淫醟；`師古曰：「詖，辯也，一曰佞也。醟，酗酒也，音詠，合韻音榮。」`長沙寂漠，廣川亡聲；膠東不亮，常山驕盈。`師古曰：「亮，信也。聞淮南謀反，作戰具守備，後辭及之，發病死，是為不信於漢朝。」`四國絕祀，河間賢明，`李竒曰：「臨江哀王閼、臨江閔王榮、膠西于王端、清河哀王乘皆無子，國除。」`禮樂是修，為漢宗英。述景十三王傳第二十三。

　　李廣恂恂，實獲士心，控弦貫石，威動北隣，`師古曰：「北隣謂匈奴也。」`躬戰七十，遂死于軍。敢怨衞青，見討去病。陵不引決，忝世滅姓。`師古曰：「忝，辱也。」`蘇武信節，`師古曰：「信讀曰申。」`不詘王命。述李廣蘇建傳第二十四。

　　長平桓桓，上將之元，`師古曰：「桓桓，武貌也。元，首也。」`薄伐獫允，恢我朔邊，`師古曰：「恢，廣也。」`戎車七征，衝輣閑閑，`鄧展曰：「輣，兵車名也。」師古曰：「輣音彭。」`合圍單于，北登闐顏。票騎冠軍，猋勇紛紜，`師古曰：「如猋之勇，紛紜然盛也。」`長驅六舉，電擊雷震，`師古曰：「六舉，凡六出擊匈奴也。震合韻音之人反。」`飲馬翰海，封狼居山，西規大河，列郡祁連。`張晏曰：「置郡至祁連山。」`述衞青霍去病傳第二十五。

　　抑抑仲舒，`師古曰：「爾雅云『抑抑，密也』。」`再相諸侯，身脩國治，致仕縣車，下帷覃思，論道屬書，`師古曰：「屬音之欲反。」`讜言訪對，`師古曰：「讜，善言也。訪對，謂對所訪也。讜音黨。」`為世純儒。述董仲舒傳第二十六。

　　文豔用寡，子虛烏有，寓言淫麗，託風終始，`師古曰：「寓，寄也。風讀曰諷。」`多識博物，有可觀采，蔚為辭宗，`師古曰：「蔚，文綵盛也，音鬱。」`賦頌之首。述司馬相如傳第二十七。

　　平津斤斤，晚躋金門，`師古曰：「斤斤，明察也。躋，升也。金門，金馬門也。」`旣登爵位，祿賜頤賢，`師古曰：「頤，養也，謂引招賢人而養之。」`布衾踈食，用儉飭身。`師古曰：「飭，整也，讀與敕同。」`卜式耕牧，以求其志，忠寤明君，迺爵迺試。兒生斖斖，`師古曰：「斖斖，勉也。」`束髮脩學，偕列名臣，從政輔治。述公孫弘卜式兒寬傳第二十八。

　　張湯遂達，用事任職，媚茲一人，`師古曰：「詩大雅下武之篇曰『媚茲一人，應侯慎德』。一人，天子也。媚，愛也。此敘言張湯見愛於武帝。」`日旰忘食，旣成寵祿，亦羅咎慝。安世溫良，塞淵其德，`師古曰：「詩鄁風燕燕之篇曰『仲氏任只，其心塞淵』。淵，深也。塞，實也。謂其德旣實且深也。此敘言子孺亦有之。」`子孫遵業，全祚保國。述張湯傳第二十九。

　　杜周治文，唯上淺深，`師古曰：「言觀天子之意。」`用取世資，幸而免身。延年寬和，列于名臣。欽用材謀，有異厥倫。`師古曰：「倫，類也。言異其本類。」`述杜周傳第三十。

　　博望杖節，收功大夏；貳師秉鉞，身釁胡社。`李竒曰：「李廣利，胡殺之以血塗社也。」師古曰：「釁者，以血祭耳，非塗之血也。」`致死為福，每生作旤。`師古曰：「每，貪也。張騫致死封侯，李廣利求生而死也。」`述張騫李廣利傳第三十一。

　　烏呼史遷，薰胥以刑！`晉灼曰：「齊、韓、魯詩作薰。薰，帥也，從人得罪相坐之刑也。」師古曰：「晉說近是矣。詩小雅雨無正之篇曰『若此無罪，淪胥以鋪』。胥，相也。鋪，遍也。言無罪之人，遇於亂政，橫相牽率，遍得罪也。韓詩淪字作薰。薰者，謂相薰蒸，亦漸及之義耳。此敘言史遷因坐李陵，橫得罪也。」`幽而發憤，迺思迺精，錯綜羣言，古今是經，勒成一家，大略孔明。`師古曰：「孔，甚也。」`述司馬遷傳第三十二。

　　孝武六子，昭、齊亡嗣。`如淳曰：「昭帝及齊王無嗣也。」師古曰：「嗣合韻音祚，」`燕剌謀逆，廣陵祝詛。昌邑短命，昬賀失據。戾園不幸，宣承天序。`師古曰：「序合韻音似豫反。」`述武五子傳第三十三。

　　六世耽耽，其欲浟浟，`師古曰：「六謂武帝也。易頤卦六四爻辭曰『虎視耽耽，其欲浟浟』。耽耽，威視之貌也。浟浟，欲利之貌也。耽音丁含反。浟音滌。今易浟字作逐。」`文武方作，是庸四克。`晉灼曰：「方，並也。」師古曰：「言並任文武之臣，是用克開四方也。」`助、偃、淮南，數子之德，不忠其身，善謀於國。`師古曰：「淮南，謂淮南王安諫武帝不宜興兵討越也。」`述嚴朱吾丘主父徐嚴終王賈傳第三十四。

　　東方贍辭，詼諧倡優，`師古曰：「詼音恢。」`譏苑扞偃，正諫舉郵，`師古曰：「郵與尤同。尤，過也。」`懷肉汙殿，弛張沈浮。述東方朔傳第三十五。

　　葛繹內寵，`師古曰：「公孫賀妻，衞皇后姊，故云內寵也。」`屈氂王子。千秋時發，宜春舊仕。`張晏曰：「千秋訟衞太子冤，發言值時也。」師古曰：「宜春侯，王訢也。」`敞、義依霍，庶幾云已。`如淳曰：「若此人等無益於治，可為庶幾而已也。」師古曰：「敞，楊敞。義，蔡義。」`弘惟政事，萬年容己。咸睡厥誨，孰為不子？述公孫劉田楊王蔡陳鄭傳第三十六。

　　王孫臝葬，建迺斬將。雲廷訐禹，福逾刺鳳，`師古曰：「逾，遠也。」`是謂狂狷，敞近其衷。`師古曰：「衷，中也。論語稱孔子曰『不得中行而與之，必也狂狷乎！』此言朱雲以上蓋狂狷耳，云敞之操近於中行也。衷音竹仲反。」`述楊胡朱梅云傳第三十七。

　　博陸堂堂，`師古曰：「論語稱孔子曰『堂堂乎張也』，蓋美子張儀形盛也，故引之。」`受遺武皇，擁毓孝昭，末命導揚。`劉德曰：「武帝臨終之命也，光能導達顯揚也。」`遭家不造，立帝廢王，權定社稷，配忠阿衡。懷祿耽寵，漸化不詳，陰妻之逆，`師古曰：「陰謂覆蔽之也。」`至子而亡。秺侯狄孥，虔恭忠信，`師古曰：「匈奴休屠王之子，故曰狄孥。秺音妬。信，合韻音新。」`弈世載德，貤于子孫。`師古曰：「貤，延也，音弋豉反。」`述霍光金日磾傳第三十八。

　　兵家之策，惟在不戰。營平皤皤，`師古曰：「皤皤，白髮貌也，音蒲何反。」`立功立論，以不濟可，上諭其信。`師古曰：「春秋左氏傳晏子對齊景公曰：『君所謂可，而有不焉；臣獻其不，以成其可。』此敘言宣帝令擊西羌，充國不從，固上屯田之策也。」`武賢父子，武人之俊。述趙充國辛慶忌傳第三十九。

　　義陽樓蘭，長羅昆彌，安遠日逐，義成郅支。陳湯誕節，救在三悊；`鄭氏曰：「三悊，謂劉向、谷永、耿育皆訟救湯也。」師古曰：「誕節，言其放縱不拘也。」`會宗勤事，疆外之桀。述傅常鄭甘陳段傳第四十。

　　不疑膚敏，應變當理，`劉德曰：「膚，美也。敏，疾也。言於闕下卒變，定方遂詐，非衞太子也。」師古曰：「詩大雅文王之篇曰『殷士膚敏』，謂微子也，故引以為辭。」`辭霍不婚，逡遁致仕。`師古曰：「遁讀與巡同。」`疏克有終，散金娛老。定國之祚，于其仁考。廣德、當、宣，近於知恥。`晉灼曰：「當宣帝時始仕，至元帝時以歲惡民流，便乞骸骨去。此為知恥。」師古曰：「此說非也。當為平當也。宣，彭宣也。言廣德、平當、彭宣三人不苟于祿位，並為知恥也。本傳贊曰：『薛廣德保懸車之榮，平當逡巡有恥，彭宣見險而止：異乎苟患失之者矣。』」`述雋疏于薛平彭傳第四十一。

　　四皓遯秦，古之逸民，不營不拔，嚴平、鄭真。`應劭曰：「爵祿不能營其志，威武不能屈其身也。易曰『不可榮以祿』，又曰『確乎不可拔也』。」`吉困于賀，沮而不緇；`師古曰：「論語稱孔子曰：『不曰白乎？沮而不緇。』沮，汙泥也。可以染皂。緇，黑色也。言天性潔白者，雖處汙沮之中，其色不變也。緇，合韻音側仕反。」`禹旣黃髮，以德來仕。舍惟正身，勝死善道；郭欽、蔣詡，近遯之好。`應劭曰：「易曰『好遯君子吉』，言遭暴亂之世，好以和順遯去，不離其害也。」`述王貢兩龔鮑傳第四十二。

　　扶陽濟濟，聞詩聞禮。玄成退讓，仍世作相。`師古曰：「仍，頻也。」`漢之宗廟，叔孫是謨，革自孝元，諸儒變度。`如淳曰：「造迭毀之義也。」師古曰：「謨，謀也，合韻音慕。」`國之誕章，博載其路。`師古曰：「誕，大也。謂憲章之大者，故廣載之。」`述韋賢傳第四十三。

　　高平師師，惟辟作威，圖黜凶害，天子是毗。`鄧展曰：「師師，相師法也。」師古曰：「尚書洪範云『惟辟作威』，言威權者，唯人君得作之耳。詩小雅節南山之篇曰：『尹氏太師，惟周之氐，秉國之鈞，四方是維，天子是毗。』言大臣之職，輔佐天子者也。此敘言魏相欲崇君道而黜私權，故引書詩以為言也。」`博陽不伐，含弘光大，天誘其衷，慶流苗裔。述魏相丙吉傳第四十四。

　　占徃知來，幽贊神明，`師古曰：「易上繫辭曰『神以知來，知以藏往』，言蓍卦之德兼神知也。說卦曰『昔者聖人之作易也，幽贊於神明而生蓍』，言欲深致神明之道，助以成敎，故為蓍卜也。」`苟非其人，道不虛行。`師古曰：「下繫之辭也。言人能弘道，非其人則不能傳。」`學微術昧，或見仿佛，疑殆匪闕，違衆迕世，`師古曰：「論語稱孔子曰：『多聞闕疑，慎言其餘則寡尤；多見闕殆，慎行其餘則寡悔。』殆，危也。謂有疑則闕之也。此敘言術士不闕疑殆，故遭禍難也。」`淺為尤悔，深作敦害。`師古曰：「尤，過也。敦，厚也。」`述眭兩夏侯京翼李傳第四十五。

　　廣漢尹京，克聦克明；延壽作翊，旣和且平。矜能訐上，俱陷極刑。翁歸承風，帝揚厥聲。`張晏曰：「受任為右扶風，卒，宣帝下詔襃揚，賜金百斤。」`敞亦平平，文雅自贊；`師古曰：「平讀曰便。便，辯也。贊，助也，以文雅助治術也。一說，贊，進也，以文雅自進也。」`尊實赳赳，`師古曰：「赳赳，材勁貌也，音糾。」`邦家之彥；章死非辠，士民所歎。述趙尹韓張兩王傳第四十六。

　　寬饒正色，國之司直。豐繄好剛，`師古曰：「繄，是也，音烏奚反。」`輔亦慕直。皆陷狂狷，不典不式。`師古曰：「典，經也。式，法也。」`崇執言責，隆持官守。`如淳曰：「崇為尚書僕射，是言責之官也。哀帝及傅太后欲封從弟商，崇諫不聽也。」晉灼曰：「隆諫武庫兵不宜以給董賢家，此為持官守也。」`寶曲定陵，竝有立志。`鄧展曰：「孫寶曲橈定陵侯淳于長也。」晉灼曰：「何並斬侍中王林卿奴，是立志也。」`述蓋諸葛劉鄭毋將孫何傳第四十七。`師古曰：「本傳毋將隆在孫寶下。今此敘云毋將孫何，是敘誤也。」`

　　長倩懙懙，覿霍不舉，`蘇林曰：「懙懙，行步安舒也。」師古曰：「不肯露索而見霍光，故不得大官也。懙音弋於反。」`遇宣迺拔，傅元作輔，不圖不慮，見躓石、許。`師古曰：「詩小雅雨無正之篇云『旻天疾威，不慮不圖』也。慮，思也。圖，謀也。言幽王見天之威，不思謀也。此敘言望之思謀不詳，卒為石顯及許史所顛躓也。躓音竹二反。」`述蕭望之傳第四十八。

　　子明光光，發迹西疆，列於禦侮，厥子亦良。述馮奉世傳第四十九。

　　宣之四子，淮陽聦敏，`師古曰：「敏，疾也，合韻音美。」`舅氏蘧蒢，幾陷大理。`師古曰：「蘧蒢，口柔，觀人顏色而為辭佞者也。言淮陽憲王舅張博為諂辭，幾陷王於大罪也。蘧音渠。蒢音除。幾音鉅依反。」`楚孝惡疾，東平失軌，`師古曰：「惡疾謂眚病也。軌，法則也。」`中山凶短，母歸戎里。`張晏曰：「戎氏女歸戎氏之里也。」`元之二王，孫後大宗，`孟康曰：「謂哀、平帝。」`昭而不穆，大命更登。`鄧展曰：「昭而不穆，有父無子。」張晏曰：「大命，帝位也。」師古曰：「更音工衡反。」`述宣元六王傳第五十。

　　樂安褏褏，古之文學，`師古曰：「褏褏，盛貌也，音弋救反。學，合韻音下敎反。」`民具爾瞻，困于二司。`師古曰：「詩小雅節南山之篇曰『赫赫師尹，民具爾瞻』，言師尹之任，位尊職重，下所瞻望，而乃為不善乎，深責之也。此敘言匡衡失德，不終相位，故引以為辭耳。二司者，司隷校尉王尊劾奏衡追奏石顯揚著先帝任用傾覆之臣，司隷校尉王駿劾奏衡專地盜土也。司，合韻音先寺反。」`安昌貨殖，朱雲作娸。`晉灼曰：「娸，醜也。」師古曰：「朱雲廷言欲斬張禹，是為醜惡之娸，音欹，合韻音丘吏反。」`博山惇慎，受莽之疚。`師古曰：「疚，病也。孔光後更曲意從莽之欲，以病其德行也。」`述匡張孔馬傳第五十一。

　　樂昌篤實，不橈不詘，遘閔旣多，是用廢黜。`師古曰：「詩鄁柏舟曰『遘閔旣多，受侮不少』。遘，遇也。閔，病也。謂見病害甚衆也。此敘言王商深為王鳳所排陷也。」`武陽殷勤，輔導副君，旣忠且謀，饗茲舊勳。高武守正，因用濟身。`師古曰：「言傅喜不阿附傅太后，故得免禍。」`述王商史丹傅喜傳第五十二。

　　高陽文法，揚鄉武略，政事之材，道德惟薄，位過厥任，鮮終其祿。`師古曰：「鮮，少也，音先踐反。」`博之翰音，鼓妖先作。`劉德曰：「易曰『翰音登于天，貞凶』。上九處非其位，亢極，故『何可長也？』位在上高，故曰翰音。博拜時聞有鼓聲也。」師古曰：「『翰音登于天』，中孚卦上九爻辭也。翰音高飛而且鳴，喻居非其位，聲過其實也。」`述薛宣朱博傳第五十三。

　　高陵修儒，任刑養威，用合時宜，器周世資。義得其勇，如虎如貔，進不跬步，`師古曰：「半步曰跬，音空橤反。」`宗為鯨鯢。述翟方進傳第五十四。

　　統微政缺，災眚屢發。永陳厥咎，戒在三七。鄴指丁、傅，略窺占術。述谷永杜鄴傳第五十五。

　　哀、平之卹，丁、傅、莽、賢。武、嘉戚之，乃喪厥身。高樂廢黜，咸列貞臣。述何武王嘉師丹傳第五十六。

　　淵哉若人！實好斯文。初擬相如，獻賦黃門，輟而覃思，草法篹玄，`師古曰：「輟，止也。篹與撰同。言止不復作賦，草創法言及撰太玄經也。」`斟酌六經，放易象論，`師古曰：「放音甫往反。論，論語也。」`潛于篇籍，以章厥身。`師古曰：「章，明也。」`述揚雄傳第五十七。

　　獷獷亡秦，`師古曰：「獷獷，麤惡之貌。言無親也。獷音穬，又音九永反。」`滅我聖文，漢存其業，六學析分。是綜是理，是綱是紀，師徒彌散，`師古曰：「散謂分派也。」`著其終始。述儒林傳第五十八。

　　誰毀誰譽，譽其有試。`師古曰：「論語稱孔子曰：『吾之於人，誰毀誰譽，如有所譽，其有所試。』此敘言人之從政，可試而知，故引以為辭也。」`泯泯羣黎，化成良吏。`師古曰：「黎，衆也。言群衆無知，從吏之化而成俗也。」`淑人君子，時同功異。沒世遺愛，民有餘思。述循吏傳第五十九。

　　上替下陵，姦軌不勝，猛政橫作，刑罰用興。曾是強圉，掊克為雄，`師古曰：「詩大雅蕩之篇曰『曾是強圉，曾是掊克』。強圉，強梁禦善也。掊克，好聚斂，克害人也。言任用此人為虐於下也。掊音平侯反。」`報虐以威，殃亦凶終。`師古曰：「尚書呂刑曰『皇帝哀矜庶戮之不辜，報虐以威』，言哀閔不辜之人橫被殺戮，乃報答為虐者以威而誅絕也。」`述酷吏傳第六十。

　　四民食力，罔有兼業，大不淫侈，細不匱乏，蓋均無貧，遵王之法。`師古曰：「論語稱孔子曰『蓋均無貧』，言為政平均不相陵奪，則無貧匱之人也，故引之。」`靡法靡度，民肆其詐，`師古曰：「肆，極也。」`偪上并下，荒殖其貨。`師古曰：「荒，大也。」`侯服玉食，`張晏曰：「玉食，珍食也。」`敗俗傷化。述貨殖傳第六十一。

　　開國承家，有法有制，家不臧甲，國不專殺。`師古曰：「殺，合韻音所例反。」`矧乃齊民，`師古曰：「矧，況也。齊民，齊等之人也。」`作威作惠，如台不匡，`如淳曰：「台，我也。我，國家也。」師古曰：「匡，正也。台音怡。」`禮法是謂！述游俠傳第六十二。

　　彼何人斯，竊此富貴！營損高明，作戒後世。`師古曰：「詩小雅巧言之篇，刺讒人也。其詩曰：『彼何人斯？居河之麋。』賤而惡之也。此敘亦深疾佞幸之人。故引詩文以譏之。營，惑也。」`述佞幸傳第六十三。

　　於惟帝典，戎夷猾夏；`師古曰：「於，歎辭也。帝典，虞書舜典也。載舜命咎繇作士，戒之曰：『蠻夷猾夏。』猾，亂也。夏，諸夏也。於讀曰烏。」`周宣攘之，`師古曰：「攘，卻也。」`亦列風雅。宗幽旣昏，`師古曰：「宗幽，幽王居宗周也。」`淫於裦女，戎敗我驪，遂亡酆鄗。`張晏曰：「申侯與戎共伐周，敗於驪山下，遂殺幽王。平王東徙都成周。」`大漢初定，匈奴強盛，圍我平城，寇侵邊境。`師古曰：「境合韻音竟。」`至于孝武，爰赫斯怒，王師雷起，霆擊朔野。`師古曰：「霆，疾雷也，音廷。」`宣承其末，迺施洪德，震我威靈，五世來服。`師古曰：「自宣至平凡五帝。」`王莽竊命，是傾是覆，備其變理，為世典式。述匈奴傳第六十四。

　　西南外夷，種別域殊。南越尉佗，自王番禺，攸攸外寓，`師古曰：「攸攸，遠貌。」`閩越、東甌。爰洎朝鮮，燕之外區。漢興柔遠，與爾剖符。`師古曰：「柔，安也。剖符，謂封之也。」`皆恃其岨，乍臣乍驕，孝武行師，誅滅海隅。述西南夷兩越朝鮮傳第六十五。

　　西戎即序，夏后是表。`張晏曰：「表，外也。禹就敘以為外國也。」師古曰：「此說非也。表，明也，明以德化也。」`周穆觀兵，荒服不旅。`張晏曰：「觀，示也。旅，陳也。犬戎終王而朝周，穆王以不享征之，是以荒服不陳於廷也。」`漢武勞神，圖遠甚勤。王師驒驒，`鄭氏曰：「驒驒，盛也。」師古曰：「此說非也。小雅四牡之詩曰：『四牡騑騑，驒驒駱馬。』驒驒，喘息之貌。馬勞則喘，此敘言漢遠征西域，人馬疲弊也。驒音它丹反。」`致誅大宛。姼姼公主，迺女烏孫，`孟康曰：「姼音題。姼姼、惕惕，愛也。」師古曰：「此說非也。姼音上支反。姼姼，好貌也。魏詩葛屨之篇曰『好人提提』，音義同耳。女，妻也，音乃據反。言漢以好女配烏孫也。」`使命迺通，條支之瀕。`師古曰：「瀕，涯也，音頻，又音賔。」`昭、宣承業，都護是立，緫督城郭，三十有六，修奉朝貢，各以其職。述西城傳第六十六。

　　詭矣禍福，`師古曰：「詭，違也。言禍福相違，終始不一也。」`刑于外戚。高后首命，呂宗顛覆。薄姬䃍魏，宗文產德。`如淳曰：「薄姬在魏，許負相，當生天子。魏豹聞負言，不與漢，遂禽而死也。」師古曰：「䃍，古墜字。」`竇后違意，考盤于代。`師古曰：「詩衞風曰『考盤在澗』。考，成也。盤，樂也。此敘言竇姬初欲適趙，而向代，違其本意，卒以成樂也。」`王氏庂微，世武作嗣。子夫旣興，扇而不終。`師古曰：「扇，熾也。」`鉤弋憂傷，孝昭以登。上官幼尊，類禡厥宗。`應劭曰：「詩云『是類是禡』。禮，將征伐，告天而祭謂之類，告以事類也。至所征伐之地，表而祭之謂之禡。禡者，馬也。馬者兵之首，故祭其先神也。言上官后雖幼尊貴，家族以惡逆誅滅也。」師古曰：「禡音莫暇反。」`史娣、王悼，身遇不祥，及宣饗國，二族後光。恭哀產元，夭而不遂。卭成乘序，履尊三世。`張晏曰：「至成帝乃崩也。」師古曰：「乘序，謂登至尊之處也。」`飛燕之妖，禍成厥妹。丁、傅僭恣，自求凶害。中山無辜，乃喪馮、衞。`師古曰：「馮昭儀，中山孝王母也，為傅氏所陷。衞姬，中山孝王后也，為王莽所滅。」`惠張、景薄，武陳、宣霍，成許、哀傅，平王之作，人事歆羨，非天所度。`師古曰：「作，起也。度，居也。言惠帝至平帝王皇后七人，時雖處尊位，人心羨慕，以非天意所居，故終用不昌也。度音徒各反。」`怨咎若茲，如何不恪！`師古曰：「恪，敬也。」`述外戚傳第六十七。

　　元后娠母，`師古曰：「娠音身。」`月精見表。遭成之逸，政自諸舅。`師古曰：「言成帝貪自逸樂，而委政於王氏。」`陽平作威，誅加卿宰。`師古曰：「謂王商及王章也。」`成都煌煌，假我明光。`師古曰：「煌煌，熾貌。」`曲陽歊歊，亦朱其堂。`師古曰：「歊歊，氣盛也，音許驕反。」`新都亢極，作亂以亡。述元后傳第六十八。

　　咨爾賊臣，篡漢滔天，行驕夏癸，虐烈商辛。`張晏曰：「桀名癸，紂名辛。」`偽稽黃、虞，`師古曰：「稽，考也。」`繆稱典文，衆怨神怒，惡復誅臻。`張晏曰：「復，周也。臻，至也。十二歲歲星一復，莽稱帝十三歲而見誅也。左氏傳曰『美惡周必復』。」師古曰：「復音扶目反。」`百王之極，究其姦昏。述王莽傳第六十九。

　　凡漢書，叙帝皇，`張晏曰：「十二紀也。」`列官司，建侯王。`張晏曰：「百官表及諸侯王表也。」`準天地，統陰陽，`張晏曰：「準天地，天文志也。統，合也。陰陽，五行志也。」`闡元極，步三光。`張晏曰：「闡，大也。元，始也。極，至也。三光，日月星也。大推上極元始以來，及星辰度數，謂律歷志。」`分州域，物土疆，`張晏曰：「地理及溝洫志也。」`窮人理，該萬方。`張晏曰：「人理，古今人表。萬方，謂郊祀志有日月星辰天下山川人鬼之神。」`緯六經，綴道綱，`張晏曰：「藝文志也。」`總百氏，贊篇章。`師古曰：「贊，明也。」`函雅故，通古今，`張晏曰：「包含雅訓之故，及古今之語。」`正文字，惟學林。`師古曰：「信惟文學之林藪也。凡此緫說帝紀、表、志、列傳，備有天地鬼神人事，政治道德，術藝文章。汎而言之，盡在漢書耳，亦不皆如張氏所說也。」`述叙傳第七十。

* * *

