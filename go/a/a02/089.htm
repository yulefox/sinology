<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷八十九‧循吏傳第五十九</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　
	<span class="style9">卷八十九 ‧ 循吏傳第五十九</span>   
    <hr />
    <p class="style7">師古曰：「循，順也，上順公法，下順人情也。」</p>
    <p>漢興之初，反秦之敝，與民休息，凡事簡易，禁罔疏闊，而相國蕭、曹以寬厚清靜為天下帥，<span class="style7">師古曰：「帥，遵也。」</span>民作「畫一」之歌。<span class="style7">師古曰：「謂歌曰：『蕭何為法，講若畫一；曹參代之，守而勿失。』」</span>孝惠垂拱，高后女主，不出房闥，而天下晏然，民務稼穡，衣食滋殖。<span class="style7">師古曰：「滋，益也。殖，生也。」</span>至于文、景，遂移風易俗。是時循吏如河南守吳公、蜀守文翁之屬，皆謹身帥先，居以廉平，不至於嚴，而民從化。</p>
    <p>孝武之世，外攘四夷，內改法度，<span class="style7">師古曰：「攘，卻也。」</span>民用彫敝，姦軌不禁。<span class="style7">師古曰：「不可禁。」</span>時少能以化治稱者，惟江都相董仲舒、內史公孫弘、兒寬，居官可紀。三人皆儒者，通於世務，明習文法，以經術潤飾吏事，天子器之。仲舒數謝病去，弘、寬至三公。</p>
    <p>孝昭幼沖，霍光秉政，承奢侈師旅之後，海內虛耗，光因循守職，無所改作。至於始元、元鳳之閒，匈奴鄉化，<span class="style7">師古曰：「鄉讀曰嚮。」</span>百姓益富，舉賢良文學，問民所疾苦，於是罷酒榷而議鹽鐵矣。</p>
    <p>及至孝宣，繇仄陋而登至尊，<span class="style7">師古曰：「仄，古側字。仄陋，言非正統，而身經微賤也。繇與由同。次下類此。」</span>興于閭閻，<span class="style7">師古曰：「閭，里門也。閻，里中門也。言從里巷而即大位也。」</span>知民事之囏難。自霍光薨後始躬萬機，厲精為治，五日一聽事，自丞相已下各奉職而進。及拜刺史守相，輒親見問，觀其所繇，退而考察所行以質其言，<span class="style7">師古曰：「質，正也。」</span>有名實不相應，必知其所以然。常稱曰：「庶民所以安其田里而亡歎息愁恨之心者，政平訟理也。<span class="style7">師古曰：「訟理，言所訟見理而無冤滯也。」</span>與我共此者，其唯良二千石乎！」<span class="style7">師古曰：「謂郡守、諸侯相。」</span>以為太守，吏民之本，數變易則下不安，民知其將乆，不可欺罔，迺服從其敎化。故二千石有治理效，輒以璽書勉厲，增秩賜金，或爵至關內侯，公卿缺則選諸所表以次用之。<span class="style7">師古曰：「所表，謂增秩賜金爵也。」</span>是故漢世良吏，於是為盛，稱中興焉。若趙廣漢、韓延壽、尹翁歸、嚴延年、張敞之屬，皆稱其位，然任刑罰，或抵罪誅。<span class="style7">師古曰：「抵，至也，音丁禮反。」</span>王成、黃霸、朱邑、龔遂、鄭弘、召信臣等，<span class="style7">師古曰：「召讀曰邵。」</span>所居民富，所去見思，生有榮號，死見奉祀，此廩廩庶幾德讓君子之遺風矣。<span class="style7">師古曰：「廩廩，言有風采也。」</span></p>
    <p>文翁，廬江舒人也。少好學，通春秋，以郡縣吏察舉。景帝末，為蜀郡守，仁愛好敎化。見蜀地辟陋有蠻夷風，<span class="style7">師古曰：「辟讀曰僻。」</span>文翁欲誘進之，乃選郡縣小吏開敏有材者張叔等十餘人親自飭厲，<span class="style7">師古曰：「飭與敕同。」</span>遣詣京師，受業博士，或學律令。減省少府用度，買刀布蜀物，齎計吏以遺博士。<span class="style7">如淳曰：「金馬書刀，今賜計吏是也。作馬形於刀環內，以金鏤之。」晉灼曰：「刀，書刀；布，布刀也。舊時蜀郡工官作金馬書刀者，似佩刀形，金錯其拊。布刀，謂婦人割裂財布刀也。」師古曰：「少府，郡掌財物之府，以供太守者也。刀，凡蜀刀有環者也。布，蜀布細密也。二者蜀人作之皆善，故齎以為貨，無限於書刀布刀也。如、晉二說皆煩而不當也。」</span>數歲，蜀生皆成就還歸，文翁以為右職，<span class="style7">師古曰：「郡中高職也。」</span>用次察舉，官有至郡守刺史者。</p>
    <p>又修起學官於成都市中，<span class="style7">師古曰：「學官，學之官舍也。」</span>招下縣子弟以為學官弟子，<span class="style7">師古曰：「下縣，四郊之縣，非郡所治也。」</span>為除更繇，<span class="style7">師古曰：「不令從役也。更音工衡反。繇讀曰徭。」</span>高者以補郡縣吏，次為孝弟力田。常選學官僮子，使在便坐受事。<span class="style7">師古曰：「便坐，別坐，可以視事，非正廷也。坐音財卧反。」</span>每出行縣，益從學官諸生明經飭行者與俱，<span class="style7">師古曰：「益，多也。飭，整也，讀與敕同。」</span>使傳敎令，出入閨閤。<span class="style7">師古曰：「閨閤，內中小門也。」</span>縣邑吏民見而榮之，數年，爭欲為學官弟子，富人至出錢以求之。繇是大化，<span class="style7">師古曰：「繇讀曰由。」</span>蜀地學於京師者比齊魯焉。至武帝時，乃令天下郡國皆立學校官，自文翁為之始云。</p>
    <p>文翁終於蜀，吏民為立祠堂，歲時祭祀不絕。至今巴蜀好文雅，文翁之化也。<span class="style7">師古曰：「文翁學堂于今猶在益州城內。」</span></p>
    <p>王成，不知何郡人也。為膠東相，治甚有聲。宣帝最先襃之，地節三年下詔曰：「蓋聞有功不賞，有罪不誅，雖唐虞不能以化天下。今膠東相成，勞來不怠，<span class="style7">師古曰：「謂勸勉招懷百姓也。勞音郎到反。來音郎代反。」</span>流民自占八萬餘口，<span class="style7">師古曰：「隱度名數而來附業也。占音之贍反。」</span>治有異等之效。<span class="style7">師古曰：「異於常等。」</span>其賜成爵關內侯，秩中二千石。」未及徵用，會病卒官。後詔使丞相御史問郡國上計長吏守丞以政令得失，或對言前膠東相成偽自增加，以蒙顯賞，是後俗吏多為虛名云。</p>
    <p>黃霸字次公，淮陽陽夏人也，<span class="style7">師古曰：「夏音工雅反。」</span>以豪桀役使徙雲陵。<span class="style7">師古曰：「身為豪桀而役使鄉里人也。」</span>霸少學律令，喜為吏，<span class="style7">師古曰：「喜謂愛好也，音許吏反。」</span>武帝末以待詔入錢賞官，<span class="style7">孟康曰：「賞官，主賞賜之官也。」師古曰：「此說非也，因入錢而見賞以官。」</span>補侍郎謁者，坐同產有罪劾免。<span class="style7">師古曰：「同產謂兄弟也。」</span>後復入穀沈黎郡，補左馮翊二百石卒史。<span class="style7">如淳曰：「三輔郡得仕用它郡人，而卒史獨二百石，所謂尤異者也。」</span>馮翊以霸入財為官，不署右職，<span class="style7">師古曰：「輕其為人也。右職，高職也。」</span>使領郡錢穀計。<span class="style7">師古曰：「計謂出入之數也。」</span>簿書正，<span class="style7">師古曰：「言無所侵隱，故簿書皆正，不虛謬也。」</span>以廉稱，察補河東均輸長，<span class="style7">師古曰：「以廉見察而遷補。」</span>復察廉為河南太守丞。霸為人明察內敏，<span class="style7">師古曰：「內敏，言心思捷疾也。」</span>又習文法，然溫良有讓，足知，善御衆。為丞，處議當於法，合人心，太守甚任之，吏民愛敬焉。</p>
    <p>自武帝末，用法深。昭帝立，幼，大將軍霍光秉政，大臣爭權，上官桀等與燕王謀作亂，光旣誅之，遂遵武帝法度，以刑罰痛繩群下，繇是俗吏上嚴酷以為能，<span class="style7">師古曰：「繇讀與由同。」</span>而霸獨用寬和為名。</p>
    <p>會宣帝即位，在民間時知百姓苦吏急也，聞霸持法平，召以為廷尉正，數決疑獄，庭中稱平。<span class="style7">師古曰：「此廷中謂廷尉之中。」</span>守丞相長史，坐公卿大議廷中，<span class="style7">師古曰：「大議，緫會議也。此廷中謂朝廷之中。」</span>知長信少府夏侯勝非議詔書大不敬，霸阿從不舉劾，皆下廷尉，<span class="style7">師古曰：「勝及霸俱下廷尉。」</span>繫獄當死。霸因從勝受尚書獄中，再隃冬，<span class="style7">師古曰：「隃與踰同。」</span>積三歲迺出，語在勝傳。勝出，復為諫大夫，令左馮翊宋畸舉霸賢良。勝又口薦霸於上，上擢霸為楊州刺史。三歲，宣帝下詔曰：「制詔御史：其以賢良高弟揚州刺史霸為潁川太守，秩比二千石，居官賜車蓋，特高一丈，別駕主簿車，緹油屏泥於軾前，以章有德。」</p>
    <p>時上垂意於治，數下恩澤詔書，吏不奉宣。<span class="style7">師古曰：「不令百姓皆知也。」</span>太守霸為選擇良吏，分部宣布詔令，<span class="style7">師古曰：「分音扶問反。」</span>令民咸知上意。使郵亭鄉官皆畜雞豚，<span class="style7">師古曰：「郵行書舍，謂傳送文書所止處，亦如今之驛館矣。鄉官者，鄉所治處也。」</span>以贍鰥寡貧窮者，然後為條敎，置父老師帥伍長，班行之於民間，勸以為善防姦之意，及務耕桑，節用殖財，種樹畜養，去食穀馬。米鹽靡密，初若煩碎，<span class="style7">師古曰：「米鹽，言碎而且細。」</span>然霸精力能推行之。吏民見者，語次尋繹，<span class="style7">師古曰：「繹謂抽引而出也。」</span>問它陰伏，以相參考。甞欲有所司察，擇長年廉吏遣行，屬令周密。<span class="style7">師古曰：「屬，戒也。周密，不泄漏也。屬音之欲反。」</span>吏出，不敢舍郵亭，<span class="style7">師古曰：「舍，止也。」</span>食於道旁，烏攫其肉。<span class="style7">師古曰：「攫，搏持之也。攫音钁。」</span>民有欲詣府口言事者適見之，霸與語道此。後日吏還謁霸，霸見迎勞之，曰：「甚苦！食於道旁乃為烏所盜肉。」吏大驚，以霸具知其起居，所問豪氂不敢有所隱。鰥寡孤獨有死無以葬者，鄉部書言，霸具為區處，<span class="style7">師古曰：「區處謂分別而處置也，音昌汝反。」</span>某所大木可以為棺，某亭猪子可以祭，吏往皆如言。其識事聦明如此，<span class="style7">師古曰：「識，記也，音式二反。」</span>吏民不知所出，<span class="style7">師古曰：「不知其用何術也。」</span>咸稱神明。姦人去入它郡，盜賊日少。</p>
    <p>霸力行敎化而後誅罰，<span class="style7">師古曰：「力猶勤也。言先以德敎化於下，若有弗從，然後用刑罰也。」</span>務在成就全安長吏。<span class="style7">師古曰：「不欲易代及損傷之也。」</span>許丞老，<span class="style7">如淳曰：「許縣丞。」</span>病聾，督郵白欲逐之，霸曰：「許丞廉吏，雖老，尚能拜起送迎，正頗重聽，何傷？且善助之，毋失賢者意。」或問其故，霸曰：「數易長吏，送故迎新之費及姦吏緣絕簿書盜財物，<span class="style7">師古曰：「緣，因也。因交代之際而棄匿簿書以盜官物也。」</span>公私費耗甚多，皆當出於民，所易新吏又未必賢，或不如其故，徒相益為亂。凡治道，去其泰甚者耳。」</p>
    <p>霸以外寬內明得吏民心，戶口歲增，治為天下第一。徵守京兆尹，秩二千石。坐發民治馳道不先聞，又發騎士詣北軍馬不適士，<span class="style7">孟康曰：「關西人謂補滿為適。馬少士多，不相補滿也。」</span>劾乏軍興，連貶秩。有詔歸潁川太守官，以八百石居治如其前。前後八年，郡中愈治。是時鳳皇神爵數集郡國，潁川尤多。天子以霸治行終長者，下詔稱揚曰：「穎川太守霸，宣布詔令，百姓鄉化，<span class="style7">師古曰：「鄉讀曰嚮。下亦同。」</span>孝子弟弟貞婦順孫日以衆多，田者讓畔，道不拾遺，養視鰥寡，贍助貧窮，獄或八年亡重罪囚，吏民鄉于敎化，興於行誼，可謂賢人君子矣。書不云乎？『股肱良哉！』<span class="style7">師古曰：「虞書益稷之辭，已解於上。」</span>其賜爵關內侯，黃金百斤，秩中二千石。」而潁川孝弟有行義民、三老、力田，皆以差賜爵及帛。後數月，徵霸為太子太傅，遷御史大夫。</p>
    <p>五鳳二年，代邴吉為丞相，封建成侯，食邑六百戶。霸材長於治民，及為丞相，緫綱紀號令，風采不及丙、魏、于定國，功名損於治郡。時京兆尹張敞舍鶡雀飛集丞相府，<span class="style7">蘇林曰：「令虎賁所著鶡也。」師古曰：「蘇說非也。此鶡音芬，字本作鳻，此通用耳。鳻雀大而色青，出羌中，非武賁所著也。武賁鶡色黑，出上黨，以其鬬死不止，故用其尾飾武臣首云。今時俗人所謂鶡雞者也，音曷，非此鳻雀也。」</span>霸以為神雀，議欲以聞。敞奏霸曰：「竊見丞相請與中二千石博士雜問郡國上計長吏守丞，為民興利除害成大化條其對，有耕者讓畔，男女異路，道不拾遺，及舉孝子貞婦者為一輩，先上殿，<span class="style7">師古曰：「丞相所坐屋也。古者屋之高嚴，通呼為殿，不必宮中也。」</span>舉而不知其人數者次之，不為條敎者在後叩頭謝。丞相雖口不言，而心欲其為之也。長吏守丞對時，臣敞舍有鶡雀飛止丞相府屋上，丞相以下見者數百人。邊吏多知鶡雀者，問之，皆陽不知。丞相圖議上奏曰：<span class="style7">師古曰：「圖，謀也。」</span>『臣問上計長吏守丞以興化條，<span class="style7">師古曰：「凡言條者，一一而疏舉之，若木條然也。」</span>皇天報下神雀。』後知從臣敞舍來，乃止。郡國吏竊笑丞相仁厚有知略，微信竒怪也。昔汲黯為淮陽守，辭去之官，謂大行李息曰：『御史大夫張湯懷詐阿意，以傾朝廷，公不早白，與俱受戮矣。』息畏湯，終不敢言。後湯誅敗，上聞黯與息語，乃抵息罪而秩黯諸侯相，取其思竭忠也。臣敞非敢毀丞相也，誠恐群臣莫白，而長吏守丞畏丞相指，歸舍法令，<span class="style7">師古曰：「舍，廢也。」</span>各為私敎，務相增加，澆淳散樸，<span class="style7">師古曰：「不雜為淳。以水澆之，則味離薄。樸，大質也，割之，散也。」</span>竝行偽貌，有名亡實，傾搖解怠，<span class="style7">師古曰：「解讀曰懈。」</span>甚者為妖。假令京師先行讓畔異路，道不拾遺，其實亡益廉貪貞淫之行，而以偽先天下，固未可也；即諸侯先行之，偽聲軼於京師，<span class="style7">師古曰：「軼，過也，音逸。」</span>非細事也。漢家承敝通變，造起律令，所以勸善禁姦，條貫詳備，不可復加。宜令貴臣明飭長吏守丞，<span class="style7">師古曰：「飭讀與敕同。次下類此。」</span>歸告二千石，舉三老孝弟力田孝廉廉吏務得其人，郡事皆以義法令撿式，<span class="style7">師古曰：「撿，局也，音居儉反。」</span>毋得擅為條敎；敢挾詐偽以奸名譽者，<span class="style7">師古曰：「奸，求也，音干。」</span>必先受戮，以正明好惡。」天子嘉納敞言，召上計吏，使侍中臨飭如敞指意。霸甚慚。</p>
    <p>又樂陵侯史高以外屬舊恩侍中貴重，霸薦高可太尉。天子使尚書召問霸：「太尉官罷乆矣，丞相兼之，所以偃武興文也。如國家不虞，<span class="style7">師古曰：「如，若也。」</span>邊境有事，左右之臣皆將率也。夫宣明敎化，通達幽隱，使獄無冤刑，邑無盜賊，君之職也。將相之官，朕之任焉。<span class="style7">師古曰：「言欲拜將相事，自在朕也。」</span>侍中樂陵侯高帷幄近臣，朕之所自親，<span class="style7">師古曰：「具知其材質。」</span>君何越職而舉之？」尚書令受丞相對，霸免冠謝罪，數日乃決。<span class="style7">師古曰：「乃得免罪。」</span>自是後不敢復有所請。然自漢興，言治民吏，以霸為首。</p>
    <p>為相五歲，甘露三年薨，謚曰定侯。霸死後，樂陵侯高竟為大司馬。<span class="style7">師古曰：「史著此者，亦言霸奏高為太尉，適事宜也。」</span>霸子思侯賞嗣，為關都尉。薨，子忠侯輔嗣，至衞尉九卿。薨，子忠嗣侯，訖王莽迺絕。子孫為吏二千石者五六人。</p>
    <p>始霸少為陽夏游徼，<span class="style7">師古曰：「游徼，主徼巡盜賊者也。」</span>與善相人者共載出，<span class="style7">師古曰：「同乘車。」</span>見一婦人，相者言「此婦人當富貴，不然，相書不可用也。」霸推問之，乃其鄉里巫家女也。霸即取為妻，與之終身。為丞相後徙杜陵。</p>
    <p>朱邑字仲卿，廬江舒人也。少時為舒桐鄉嗇夫，廉平不苛，以愛利為行，<span class="style7">師古曰：「仁愛於人而安利也。」</span>未甞笞辱人，存問耆老孤寡，遇之有恩，所部吏民愛敬焉。遷太守卒史，舉賢良為大司農丞，遷北海太守，以治行第一入為大司農。為人淳厚，篤於故舊，然性公正，不可交以私。天子器之，朝廷敬焉。</p>
    <p>是時張敞為膠東相，與邑書曰：「明主游心太古，廣延茂士，<span class="style7">師古曰：「茂，善也。」</span>此誠忠臣謁思之時也。直敞遠守劇郡，<span class="style7">師古曰：「直讀曰值。」</span>馭於繩墨，匈臆約結，<span class="style7">師古曰：「約，屈也。」</span>固亡竒也。雖有，亦安所施？<span class="style7">師古曰：「言在遠郡，無足展效也。」</span>足下以清明之德，掌周稷之業，<span class="style7">師古曰：「司農主百穀，故云周稷之業。」</span>猶飢者甘糟糠，穰歲餘粱肉。<span class="style7">師古曰：「穰歲，豐穰之歲。穰音攘。」</span>何則？有亡之勢異也。昔陳平雖賢，須魏倩而後進；<span class="style7">蘇林曰：「魏無知也。」韋昭曰：「無知字也。」師古曰：「倩，士之美稱，故云魏倩也，而韋氏便以為無知之字，非也。譬猶謂汲黯為汲直黯，豈字直乎？且次下句云『賴蕭公而後信』，亦非何之字也。」</span>韓信雖竒，賴蕭公而後信。<span class="style7">師古曰：「信謂為君上所信任也。一說信讀曰伸，得伸其材用也。」</span>故事各達其時之英俊，若必伊尹、呂望而後薦之，則此人不因足下而進矣。」<span class="style7">師古曰：「言能自達也。」</span>邑感敞言，貢薦賢士大夫，多得其助者。身為列卿，居處儉節，祿賜以共九族鄉黨，<span class="style7">師古曰：「共讀曰供。」</span>家亡餘財。</p>
    <p>神爵元年卒。天子閔惜，下詔稱揚曰：「大司農邑，廉絜守節，退食自公，亡彊外之交，束脩之餽，<span class="style7">師古曰：「餽與饋同。」</span>可謂淑人君子。遭離凶災，<span class="style7">師古曰：「離亦遭。」</span>朕甚閔之。其賜邑子黃金百斤，以奉其祭祀。」</p>
    <p>初邑病且死，屬其子曰：<span class="style7">師古曰：「屬音之欲反。」</span>「我故為桐鄉吏，其民愛我，必葬我桐鄉。後世子孫奉甞我，不如桐鄉民。」<span class="style7">師古曰：「甞謂蒸甞之祭。」</span>及死，其子葬之桐鄉西郭外，民果共為邑起冢立祠，歲時祠祭，至今不絕。</p>
    <p>龔遂字少卿，山陽南平陽人也。以明經為官，至昌邑郎中令，事王賀。賀動作多不正，遂為人忠厚，剛毅有大節，內諫爭於王，外責傅相，引經義，陳禍福，至於涕泣，蹇蹇亡已。<span class="style7">師古曰：「蹇蹇，不阿順之意也。易蹇卦曰『王臣蹇蹇』。」</span>面刺王過，王至掩耳起走，曰「郎中令善媿人。」<span class="style7">師古曰：「媿，古愧字。愧，辱也。」</span>及國中皆畏憚焉。<span class="style7">師古曰：「王及國人皆憚之。」</span>王甞乆與騶奴宰人游戲飲食，賞賜亡度，遂入見王，涕泣厀行，左右侍御皆出涕。王曰：「郎中令何為哭？」遂曰：「臣痛社稷危也！願賜清閒竭愚。」王辟左右，<span class="style7">師古曰：「閒讀曰閑。辟音闢。」</span>遂曰：「大王知膠西王所以為無道亡乎？」王曰：「不知也。」曰：「臣聞膠西王有諛臣侯得，王所為儗於桀紂也，<span class="style7">師古曰：「儗，比也。」</span>得以為堯舜也。王說其諂諛，<span class="style7">師古曰：「說讀曰悅。」</span>甞與寑處，唯得所言，以至於是。<span class="style7">師古曰：「唯用得之邪言，故至亡。」</span>今大王親近群小，漸漬邪惡所習，存亡之機，不可不慎也。臣請選郎通經術有行義者與王起居，坐則誦詩書，立則習禮容，宜有益。」王許之。遂迺選郎中張安等十人侍王。居數日，王皆逐去安等。乆之，宮中數有妖怪，王以問遂，遂以為有大憂，宮室將空，語在昌邑王傳。會昭帝崩，亡子，昌邑王賀嗣立，官屬皆徵入。王相安樂遷長樂衞尉，遂見安樂，流涕謂曰：「王立為天子，日益驕溢，諫之不復聽，今哀痛未盡，<span class="style7">師古曰：「謂新居喪服。」</span>日與近臣飲食作樂，鬬虎豹，召皮軒，車九流，驅馳東西，所為誖道。<span class="style7">師古曰：「誖，乖也，音布內反。」</span>古制寬，大臣有隱退，今去不得，陽狂恐知，身死為世戮，柰何？君，陛下故相，宜極諫爭。」王即位二十七日，卒以淫亂廢。昌邑群臣坐陷王於惡不道，皆誅，死者二百餘人，唯遂與中尉王陽以數諫爭得減死，髡為城旦。</p>
    <p>宣帝即位，乆之，渤海左右郡歲飢，<span class="style7">師古曰：「左右謂側近相次者。」</span>盜賊竝起，二千石不能禽制。上選能治者，丞相御史舉遂可用，上以為渤海太守。時遂年七十餘，召見，形貌短小，宣帝望見，不副所聞，心內輕焉，謂遂曰：「渤海廢亂，朕甚憂之。君欲何以息其盜賊，以稱朕意？」遂對曰：「海瀕遐遠，<span class="style7">師古曰：「瀕，涯也，音頻，又音賔。」</span>不霑聖化，其民困於飢寒而吏不恤，故使陛下赤子盜弄陛下之兵於潢池中耳。<span class="style7">師古曰：「赤子猶言初生幼小之意也。積水曰潢，音黃。」</span>今欲使臣勝之邪，將安之也？」<span class="style7">師古曰：「勝謂以威力克而殺之也。安謂以德化撫而安之。」</span>上聞遂對，甚說，<span class="style7">師古曰：「說讀曰悅。」</span>荅曰：「選用賢良，固欲安之也。」遂曰：「臣聞治亂民猶治亂繩，不可急也；唯緩之，然後可治。臣願丞相御史且無拘臣以文法，得一切便宜從事。」上許焉，加賜黃金，贈遣乘傳。<span class="style7">師古曰：「傳音張戀反。」</span>至渤海界，郡聞新太守至，發兵以迎，遂皆遣還，移書勑屬縣悉罷逐捕盜賊吏。諸持鉏鉤田器者皆為良民，<span class="style7">師古曰：「鉤，鐮也。」</span>吏無得問，持兵者迺為賊。遂單車獨行至府，郡中翕然，盜賊亦皆罷。<span class="style7">師古曰：「罷讀曰疲。言為盜賊乆，心亦罷厭。」</span>渤海又多劫略相隨，聞遂敎令，即時解散，棄其兵弩而持鉤鉏。盜賊於是悉平，民安土樂業。遂迺開倉廩假貧民，<span class="style7">師古曰：「假謂給與。」</span>選用良吏，尉安牧養焉。</p>
    <p>遂見齊俗奢侈，好末技，不田作，迺躬率以儉約，勸民務農桑，令口種一樹榆、百本薤、五十本葱、一畦韭，<span class="style7">師古曰：「每一口即如此種也。」</span>家二母彘、五雞。<span class="style7">師古曰：「每一家則如此養之也。」</span>民有帶持刀劔者，使賣劔買牛，賣刀買犢，曰：「何為帶牛佩犢！」春夏不得不趨田畝，<span class="style7">師古曰：「趨讀曰趣。趣，嚮也。」</span>秋冬課收斂，益蓄困實蔆芡。勞來循行，郡中皆有畜積，<span class="style7">師古曰：「蔆，芰也。芡，雞頭也。勞來，勸勉也。畜讀曰蓄。芡音儉。勞音盧到反。來音盧代反。」</span>吏民皆富實。獄訟止息。</p>
    <p>數年，上遣使者徵遂，議曹王生願從。功曹以為王生素耆酒，<span class="style7">師古曰：「耆讀曰嗜。」</span>亡節度，不可使。遂不忍逆，從至京師。王生日飲酒，不視太守。<span class="style7">師古曰：「日日恒飲酒也。」</span>會遂引入宮，王生醉，從後呼，<span class="style7">師古曰：「呼音火故反。」</span>曰：「明府且止，願有所白。」遂還問其故，<span class="style7">師古曰：「還，回也。」</span>王生曰：「天子即問君何以治渤海，君不可有所陳對，宜曰『皆聖主之德，非小臣之力也』。」遂受其言。旣至前，上果問以治狀，遂對如王生言。天子說其有讓，<span class="style7">師古曰：「說讀曰悅。」</span>笑曰：「君安得長者之言而稱之？」遂因前曰：「臣非知此，乃臣議曹敎戒臣也。」上以遂年老不任公卿，拜為水衡都尉，議曹王生為水衡丞，以襃顯遂云。水衡典上林禁苑，共張宮館，<span class="style7">師古曰：「共音居用反。張音知亮反。下亦同。」</span>為宗廟取牲，官職親近，上甚重之，以官壽卒。<span class="style7">師古曰：「以壽終而卒於官也。」</span></p>
    <p>召信臣字翁卿，<span class="style7">師古曰：「召讀曰劭。」</span>九江壽春人也。以明經甲科為郎，出補穀陽長。舉高第，遷上蔡長。其治視民如子，所居見稱述。超為零陵太守，病歸。復徵為諫大夫，遷南陽太守，其治如上蔡。</p>
    <p>信臣為人勤力有方略，好為民興利，務在富之。躬勸耕農，出入阡陌，止舍離鄉亭，<span class="style7">師古曰：「言休息之時，皆在野次。」</span>稀有安居時。行視郡中水泉，<span class="style7">師古曰：「行音下更反。」</span>開通溝瀆，起水門提閼凡數十處，<span class="style7">師古曰：「閼，所以壅水，音一曷反。」</span>以廣溉灌，歲歲增加，多至三萬頃。民得其利，畜積有餘。<span class="style7">師古曰：「畜讀曰蓄。」</span>信臣為民作均水約束，<span class="style7">師古曰：「言用之有次第也。」</span>刻石立於田畔，以防分爭。禁止嫁娶送終奢靡，務出於儉約。府縣吏家子弟好游敖，不以田作為事，輒斥罷之，甚者案其不法，以視好惡。<span class="style7">師古曰：「視讀曰示。」</span>其化大行，郡中莫不耕稼力田，百姓歸之，戶口增倍，盜賊獄訟衰止。吏民親愛信臣，號之曰召父。荊州刺史奏信臣為百姓興利，郡以殷富，賜黃金四十斤。遷河南太守，治行常為第一，復數增秩賜金。</p>
    <p>竟寧中，徵為少府，列於九卿，奏請上林諸離遠宮館稀幸御者，勿復繕治共張，又奏省樂府黃門倡優諸戲，及宮館兵弩什器減過泰半。太官園種冬生葱韭菜茹，覆以屋廡，<span class="style7">師古曰：「廡，周室也。茹音人庶反。廡音舞。」</span>晝夜㸐蘊火，待溫氣乃生，<span class="style7">師古曰：「㸐，古然字。蘊火，蓄火也。蘊音於云反。」</span>信臣以為此皆不時之物，有傷於人，不宜以奉供養，及它非法食物，悉奏罷，省費歲數千萬。<span class="style7">師古曰：「素所費者，今皆省也。」</span>信臣年老以官卒。</p>
    <p>元始四年，詔書祀百辟卿士有益於民者，<span class="style7">師古曰：「百辟，百官。」</span>蜀郡以文翁，九江以召父應詔書。歲時郡二千石率官屬行禮，奉祠信臣冢，而南陽亦為立祠。</p>
    <hr />
  </div>
		 <div class="next1"><a href="088.htm">上卷</a> / <a href="a02.htm">漢書目錄</a> / <a href="090.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

