

##### 漢書
	`卷八十七上 ‧ 揚雄傳第五十七上`

* * *

師古曰：「自長楊賦以後分為下卷。」

揚雄字子雲，蜀郡成都人也。其先出自有周伯僑者，以支庶初食采於晉之揚，`師古曰：「采，官也。以官受地，謂之采地。」`因氏焉，不知伯僑周何別也。`師古曰：「別謂分系緒也。」`揚在河、汾之閒，`應劭曰：「左傳霍、揚、韓、魏皆姬姓也。揚，今河東揚縣。」`周衰而揚氏或稱侯，號曰揚侯。會晉六卿爭權，韓、魏、趙興而范中行、知伯弊。當是時，偪揚侯，`晉灼曰：「漢名臣奏載張衡說，云晉大夫食采於揚，為揚氏，食我有罪而揚氏滅。無揚侯。有揚侯則非六卿所偪也。」師古曰：「晉說是也。雄之自序譜諜蓋為疏謬，范中行不與知伯同時滅，何得言當是時偪揚侯乎？偪，古逼字。」`揚侯逃於楚巫山，`師古曰：「巫山，今在荊州西南也。」`因家焉。楚漢之興也，揚氏遡江上，處巴江州。`李竒曰：「江州，縣名也，巴郡所治也。」師古曰：「遡謂逆流而上也，音素。」`而揚季官至廬江太守，漢元鼎閒避仇復遡江上，處㟭山之陽曰郫，`師古曰：「㟭山，江水所出也。山南曰陽。郫，縣名也。㟭音旻。郫音疲。」`有田一壥，`晉灼曰：「周禮，上地夫一壥，一百畝也。」`有宅一區，世世以農桑為業。自季至雄，五世而傳一子，故雄亡它揚於蜀。`師古曰：「蜀諸姓揚者皆非雄族，故言雄無它揚。」`

雄少而好學，不為章句，訓詁通而已，`師古曰：「詁謂指義也。」`博覽無所不見。為人簡易佚蕩，`張晏曰：「佚音鐵。蕩音讜。」晉灼曰：「佚蕩，緩也。」`口吃不能劇談，`鄭氏曰：「劇，甚也。」晉灼曰：「或作遽。遽，疾也。口吃不能疾言。」師古曰：「劇亦疾也，無煩作遽也。」`默而好深湛之思，`師古曰：「湛讀曰沈。」`清靜亡為，少耆欲，`師古曰：「耆讀曰嗜。」`不汲汲於富貴，`師古曰：「汲汲，欲速之義，如井汲之為也。」`不戚戚於貧賤，不脩廉隅以徼名當世。`師古曰：「徼，要也，音工堯反。徼字或作激。激，發也，音工歷反。」`家產不過十金，乏無儋石之儲，`師古曰：「儋石，解在蒯通傳。」`晏如也。自有大度，非聖哲之書不好也；非其意，雖富貴不事也。顧甞好辭賦。`師古曰：「顧，反也。」`

先是時，蜀有司馬相如，作賦甚弘麗溫雅，雄心壯之，每作賦，常擬之以為式。`師古曰：「擬謂比象也。」`又怪屈原文過相如，至不容，作離騷，自投江而死，悲其文，讀之未甞不流涕也。以為君子得時則大行，不得則龍蛇，`應劭曰：「易曰『龍蛇之蟄，以存身也』。」師古曰：「大行，安步徐行。」`遇不遇命也，何必湛身哉！`師古曰：「湛讀曰沈。謂投水而死。」`迺作書，往往摭離騷文而反之，`師古曰：「摭，拾取也，音之亦反。」`自㟭山投諸江流以弔屈原，名曰反離騷；又旁離騷作重一篇，`師古曰：「旁，依也，音步浪反。其下類此。重音直用反。」`名曰廣騷；又旁惜誦以下至懷沙一卷，名曰畔牢愁。`李竒曰：「畔，離也。牢，聊也。與君相離，愁而無聊也。」師古曰：「惜誦、懷沙皆屈原所作九章中之名也。」`畔牢愁、廣騷文多不載，獨載反離騷，其辭曰：

　　有周氏之蟬嫣兮，或鼻祖於汾隅，`應劭曰：「嬋嫣，連也，言與周氏親連也。」劉德曰：「鼻，始也。」師古曰：「雄自言系出周氏而食采於揚，故云始祖於汾隅也。嫣音於連反。」`靈宗初諜伯僑兮，流于末之揚侯。`應劭曰：「諜，譜也，言從伯僑以來可得而敘也。」`淑周楚之豐烈兮，超旣離虖皇波，`應劭曰：「淑，善也。言去汾隅從巫山得周楚之美烈也。超，速也。」晉灼曰：「離，歷也。皇，大也。」師古曰：「言其先祖所居經河及江也。河江，四瀆之水，故云大波也。虖，古乎字。其下並同。」`因江潭而𣶂記兮，欽弔楚之湘纍。`蘇林曰：「潭，水邊也。」鄧展曰：「𣶂，往也。」李竒曰：「諸不以罪死曰纍，荀息、仇牧皆是也。屈原赴湘死，故曰湘纍也。」師古曰：「記，書記也，謂弔文也。言因江水之邊而投書記以往弔也。欽，敬也。潭音尋。𣶂音于放反。纍音力追反。」`

　　惟天軌之不辟兮，何純絜而離紛！`師古曰：「天軌，猶言天路。辟，開也。離，遭也。紛，難也。言天路不開，故使純善貞絜之人遭此難也。易曰：『天地閉，賢人隱。』辟讀曰闢。」`紛纍以其淟涊兮，暗纍以其繽紛。`應劭曰：「淟涊，穢濁也。」師古曰：「繽紛，交雜也。淟音吐典反。涊音乃典反。繽音匹人反。」`

　　漢十世之陽朔兮，招搖紀于周正，`晉灼曰：「十世數高祖、呂后至成帝也。成帝八年乃稱陽朔。」應劭曰：「招搖，斗杓星也，主天時。周正，十一月也。」蘇林曰：「言己以此時弔屈原也。」`正皇天之清則兮，度后土之方貞。`應劭曰：「平正司法者莫過於天，養物均調者莫過於地也。父伯庸名我為平以法天，字我為原以法地也。」晉灼曰：「此雄取離騷辭反之，應說是也。」師古曰：「應、晉二說皆非也。自漢十世以下，四句不道屈原也，此乃雄自論己心所履行取法天地耳。自圖纍以下方論屈原云也。」`圖纍承彼洪族兮，又覽纍之昌辭，`師古曰：「圖，按其本系之圖書也。洪，大也。覽，省視也。昌，美也。」`帶鉤矩而佩衡兮，履欃槍以為綦。`應劭曰：「鉤，規也。矩，方也。衡，平也。」鄧展曰：「欃槍，妖星也。」晉灼曰：「綦，履跡也。此反屈原雖佩帶方平之行，而蹈惡人跡，以致放退也。」師古曰：「綦，履下飾也。欃音初咸反。槍音初行反。綦音其。」`素初貯厥麗服兮，何文肆而質䪥！`應劭曰：「貯，積也。肆，放也。䪥，狹也。」如淳曰：「文肆者，楚辭遠游乘龍之言也。質䪥者，恨世不用己而自沈也。」師古曰：「麗服謂『扈江離與辟芷，紉秋蘭以為佩』之類是也。䪥音械。」`資娵娃之珍髢兮，鬻九戎而索賴。`孟康曰：「娵，閭娵也。娃，吳娃也。髢，髮也。賴，得也。九戎被髢髮，雖珍好，無所用也。」師古曰：「娵、娃皆美女也。賴，利也。言屈原以高行仕楚，亦猶資美女之賣於九戎而求其利，必不得也。娵音子踰反。娃音烏佳反。髢音徒計反。」`

　　鳳皇翔於蓬陼兮，豈鴐鵞之能捷！`應劭曰：「蓬陼，蓬萊之陼也，在海中。」晉灼曰：「捷，及也。」師古曰：「鴐鵝，鳥名也，解在司馬相如傳。鴐音加。」`騁驊騮以曲囏兮，驢騾連蹇而齊足。`師古曰：「驊騮，駿馬名也，其色如華而赤也。言使駿馬馳騖於屈曲艱阻之中，則與驢騾齊足也。驊音華。連音力展反。囏，古艱字。」`枳棘之榛榛兮，蝯貁擬而不敢下，`師古曰：「榛榛，梗穢貌也。蝯，善攀援。貁似猴，卬鼻而長尾。擬，疑也。榛音臻，又士臻反。貁音弋授反。」`靈脩旣信椒、蘭之唼佞兮，吾纍忽焉而不蚤睹？`服虔曰：「靈脩，楚王也。」蘇林曰：「椒、蘭，令尹子椒、子蘭也。」師古曰：「蚤，古早字也。唼佞，譖言也。唼音妾。」`

　　衿芰茄之綠衣兮，被夫容之朱裳，`應劭曰：「衿音衿系之衿。衿，帶也。芰，䔖也。」師古曰：「衿音其禁反。茄亦荷字也，見張揖古今字譜。被音披，又音皮義反。」`芳酷烈而莫聞兮，不如襞而幽之離房。`師古曰：「襞，疊衣也。離房，別房也。襞音壁。」`閨中容競淖約兮，相態以麗佳，`應劭曰：「衆士競善，猶女競容也。」師古曰：「淖約，善容止也。相態以麗佳，言競為佳麗之態以相傾也。淖音綽。」`知衆嫭之嫉妒兮，何必颺纍之䖸睂？`晉灼曰：「離騷云『衆女嫉余之蛾眉』。」師古曰：「嫭，美貌也。颺，古揚字也。蛾眉，形若蠶蛾眉也。此亦譏屈原自舉蛾衆嫉之。嫭音胡故反。睂，古眉字。」`

　　懿神龍之淵潛，竢慶雲而將舉，亡春風之被離兮，孰焉知龍之所處？`晉灼曰：「龍竢風雲而後升，士須明君而後進。國無道則愚，誰知其所邪？」師古曰：「懿，美也。竢，待也。龍以潛居待雲為美，以譏屈原不能隱德，自取禍也。被讀曰披。」`愍吾纍之衆芬兮，颺㷸㷸之芳苓，遭季夏之凝霜兮，慶夭顇而喪榮。`晉灼曰：「雄愍屈原光香，奄先秋遇凋，生亦不辰也。」張晏曰：「慶，辭也。」師古曰：「㷸㷸，光盛。苓，香草名，音零。慶讀與羌同。顇，古悴字。」`

　　橫江、湘以南𣶂兮，云走乎彼蒼吾，馳江潭之汎溢兮，將折衷虖重華。`應劭曰：「舜葬蒼梧，在江湘之南，屈原欲啟質聖人，陳己情要也。」師古曰：「𣶂，往也。走，趣也。重華，舜名也。𣶂音于放反。走音奏。潭音尋。衷音竹仲反。」`舒中情之煩或兮，恐重華之不纍與，`張晏曰：「舜聖，卒避父害以全身，資於事父以事君，恐不與屈原為黨與。」`陵陽侯之素波兮，豈吾纍之獨見許？`應劭曰：「陽侯，古之諸侯也，有罪自投江，其神為大波。陵，乘也。言屈原襲陽侯之罪，而欲折中求舜，未必獨見然許之也。」`

　　精瓊靡與秋菊兮，將以延夫天年；臨汨羅而自隕兮，恐日薄於西山。`應劭曰：「精，細；靡，屑也。瓊，玉之華也。」晉灼曰：「離騷云『精瓊靡以為粻兮』，『予夕餐秋菊之落英』。又曰『老冉冉其將至』，『日忽忽其將暮』。」師古曰：「此又譏屈原，云瓊靡秋菊，將以延年，崦嵫忽迫，喜於未暮，何乃自投汨羅，言行相反！」`解扶桑之緫轡兮，縱令之遂奔馳，`應劭曰：「緫，結也。扶桑，日所拂木也。」晉灼曰：「離騷云『緫余轡於扶桑，聊消搖以相羊』。屈原言結我車轡於扶桑，以留日之入，人年得不老。日以喻君，而反離朝自沈，解轡縱君，使遂奔馳也。」`鸞皇騰而不屬兮，豈獨飛廉與雲師！`應劭曰：「楚辭云『鸞皇為余先戒兮』，『後飛廉使奔屬』，『雲師告余以未具』。飛廉，風伯也。雲師，豐隆也。鸞皇，俊鳥也。」晉灼曰：「已縱其轡使之奔馳，鸞皇迅飛亦無所及，非獨飛廉、雲師，言莊嚴未具，使君不適道也。」`

　　卷薜芷與若蕙兮，臨湘淵而投之；棍申椒與菌桂兮，赴江湖而漚之。`師古曰：「離騷云『貫薜荔之落蘂』，『雜杜衡與芳芷』，『又樹蕙之百畝』，『雜申椒與菌桂』，皆以自喻德行芬芳也。今何為自投江湘而喪此芳乎？棍，大束也。漚，漬也，今漚麻也。棍音下本反，漚音一搆反。又音一侯反。」`費椒稰以要神兮，又勤索彼瓊茅，`孟康曰：「椒稰，以椒香米饊也。離騷曰『懷椒稰而要之』。」晉灼曰：「離騷云『索瓊茅以莛篿』。」師古曰：「索，求也。瓊茅，靈草也。筳篿，析竹所用卜也。稰音所，又音思呂反。筳音廷。篿音專。」`違靈氛而不從兮，反湛身於江皐！`晉灼曰：「靈氛，古之善占者。離騷曰『欲從靈氛之吉占兮，心猶豫而狐疑』。」師古曰：「旣不從靈氛之占，何為費椒稰而勤瓊茅也？湛讀曰沈。江皐，江水邊之游地也。」`

　　纍旣![a203](../../imgs/a203.jpg)夫傅說兮，奚不信而遂行？`晉灼曰：「![a203](../../imgs/a203.jpg)，慕也。離騷曰『說操築於傅巖兮，武丁用之而不疑』。」師古曰：「![a203](../../imgs/a203.jpg)，古攀字。旣攀援傅說，何不信其所行，自見用而遂去？」`徒恐鷤䳏之將鳴兮，顧先百草為不芳！`師古曰：「離騷云『鷤䳏之先鳴兮，使夫百草為不芳』。雄言終以自沈，何惜芳草而憂鷤䳏也？䳏，鴃字也。鷤鴃鳥一名買䤥，一名子規，一名杜鵑，常以立夏鳴，鳴則衆芳皆歇。鷤音大系反。䳏音桂。鷤字或作鶗，亦音題。鴃又音決。䤥音詭。」`

　　初纍棄彼虙妃兮，更思瑤臺之逸女，`師古曰：「離騷云『吾命豐隆乘雲兮，求虙妃之所在』，又曰『望瑤臺之偃蹇兮，見有娀之佚女』。此又譏其執心不定也。虙妃，古神女。有娀女，即簡狄也。虙讀曰伏。」`抨雄鴆以作媒兮，何百離而曾不壹耦！`師古曰：「離騷云『吾令鴆為媒兮，鴆告余以不好，雄鴆之鳴逝兮，余猶惡其佻巧』，故云百離不一耦也。抨，使也。耦，合也。抨音普耕反。」`乘雲蜺之旖柅兮，望昆侖以樛流，覽四荒而顧懷兮，奚必云女彼高丘？`蘇林曰：「離騷云『登閬風而緤馬，忽反顧以流涕，哀高丘之無女。』女以喻士，高丘謂楚也。」師古曰：「離騷又云『揚雲蜺之晻藹』。閬風在昆侖山上，故云望昆侖也。旖柅，雲貌也。樛流猶周流也。女，仕也，何必要仕於楚也。旖音於綺反。旎音女綺反。樛音居虯反。女音尼據反。」`

　　旣亡鸞車之幽藹兮，駕八龍之委蛇？`晉灼曰：「離騷云『駕八龍之蜿蜿兮，載雲旗之委蛇』。」師古曰：「言旣無鸞車，則不得云駕八龍也。幽藹猶晻藹也。蛇音移。」`臨江瀕而掩涕兮，何有九招與九歌？`晉灼曰：「離騷云『攬茹蕙以掩涕』，又曰『奏九歌以舞韶』。」師古曰：「此又譏其哀樂不相副也。招讀曰韶。」`夫聖哲之遭兮，固時命之所有；雖增欷以於邑兮，吾恐靈脩之不纍改。`師古曰：「離騷云『曾歔欷余鬱邑兮，哀朕時之不當』。增，重也。雄言自古聖哲，皆有不遇，屈原雖自歎於邑，而楚王終不改寤也。於邑，短氣也。於音烏。邑音烏合反。於邑亦讀如本字。」`昔仲尼之去魯兮，婓婓遟遟而周邁，`師古曰：「婓婓，往來貌也。音芳非反。」`終回復於舊都兮，何必湘淵與濤瀨！`師古曰：「言孔子去其本邦，遟遟系戀，意在舊都，裴回反覆。屈原何獨不懷鄢郢而赴江湘也？濤，大波也。瀨，急流也。濤音大高反。」`溷漁父之餔歠兮，絜沐浴之振衣，`師古曰：「漁父云『何不餔其糟而歠其醨』？屈原以為溷濁，不肯從之，乃云：『新沐者必彈冠，新浴者必振衣也。』餔音必胡反。歠音昌悅反。」`弃由、耼之所珍兮，蹠彭咸之所遺！`師古曰：「由，許由也。耼，老耼也。二人守道，不為時俗所汙，然保己全身，無殘辱之醜。彭咸，殷之介士也，不得其志，投江而死。此又非屈原不慕由、耼高蹤，而遵彭咸遺蹟。蹠，蹈也，音之亦反。」`

孝成帝時，客有薦雄文似相如者，上方郊祠甘泉泰畤、汾陰后土，以求繼嗣，召雄待詔承明之庭。`師古曰：「承明殿在未央宮。」`正月，從上甘泉，還奏甘泉賦以風。`師古曰：「風讀曰諷。」`其辭曰：

　　惟漢十世，將郊上玄，定泰畤，雍神休，尊明號，`晉灼曰：「雍，祐也。休，美也。言見祐護以休美之祥也。」師古曰：「雍，聚也。明號，謂揔三皇五帝之號而稱皇帝也。雍讀曰擁。」`同符三皇，錄功五帝，卹胤錫羨，拓迹開統。`應劭曰：「卹，憂也。胤，續也。錫，與也。羨，饒也。拓，廣也。時成帝憂無繼嗣，故修祠泰畤、后土，言神明饒與福祥，廣跡而開統也。」師古曰：「羨音弋戰反。拓音託。」`於是迺命群僚，歷吉日，協靈辰，`師古曰：「歷選吉日而合善時也。」`星陳而天行。`師古曰：「如星之陳，象天之行也。」`詔招搖與泰陰兮，伏鉤陳使當兵，`張晏曰：「禮記云『招搖在上，急繕其怒』。太陰，歲後三辰也。」服虔曰：「鉤陳，紫宮外營陳星。」`屬堪輿以壁壘兮，梢夔魖而抶獝狂。`張晏曰：「堪輿，天地揔名也。」孟康曰：「堪輿，神名，造圖宅書者。木石之怪曰夔，夔神如龍，有角，人面。魖，耗鬼也。獝狂亦惡鬼也。今皆梢而去之。」師古曰：「堪輿，張說是也。屬，委也，以壁壘委之。梢，擊也。抶，笞也。梢音山交反。魖音虛。屬音之欲反。抶音丑乙反。獝音揆聿反。」`八神奔而警蹕兮，振殷轔而軍裝；`師古曰：「自招搖至獝狂，凡八神也。殷轔，盛貌也。軍裝，為軍戎之飾裝也。轔音來忍反。」`蚩尤之倫帶干將而秉玉戚兮，飛蒙茸而走陸梁。`張晏曰：「玉戚，以玉為戚柲也。」晉灼曰：「飛者蒙茸而亂，走者陸梁而跳也。」師古曰：「茸音人蒙反。柲，柄也，音祕。」`齊緫緫撙撙，其相膠葛兮，猋駭雲訊，奮以方攘；`晉灼曰：「方攘，半散也。」師古曰：「緫緫撙撙，聚貌也。膠葛猶言膠加也。訊亦奮訊也。撙音子本反。訊音信。攘音人羊反。」`駢羅列布，鱗以雜沓兮，柴虒參差，魚頡而鳥䀪；`師古曰：「柴虒參差，不齊貌也。頡䀪，上下也。柴音初蟻反。虒音豸。參音初林反。頡音胡結反。䀪音胡剛反。」`翕赫曶霍，霧集蒙合兮，半散照爛，粲以成章。`師古曰：「翕赫曶霍，開合之貌也。霧，地氣發也。蒙，天氣下也。如霧之集，如蒙之合也。半散照爛，言其分布而光明也。曶讀與忽同。」`

　　於是乘輿迺登夫鳳皇兮翳華芝，`師古曰：「鳳皇者，車以鳳皇為飾也。翳，蔽也。以華芝為蔽也。」`駟蒼螭兮六素虯，`師古曰：「四、六，駕數也，言或四或六也。螭似龍，一名地螻。虯即龍之無角者。」`蠖略蕤綏，灕虖幓纚。`師古曰：「蠖略蕤綏，虯螭貌也。灕虖幓纚，車飾貌也。蠖音於鑊反。灕音離。幓森，其字從巾。纚音所宜反。」`帥尒陰閉，霅然陽開，`晉灼曰：「帥，聚也。霅，散也。」師古曰：「霅音所甲反，又音先合反。」`騰清霄而軼浮景兮，夫何旟旐郅偈之旖柅也！`師古曰：「騰，升也。霄，日旁氣也。軼，過也。畫鳥隼曰旟，龜蛇曰旐。郅偈，竿杠之狀也。旖柅，旒縿之形也。郅音吉，又音質。偈音居桀反。旖音猗。柅音女支反。」`流星旄以電燭兮，咸翠蓋而鸞旗。`師古曰：「如星之流，如電之照也。咸，皆也。」`敦萬騎於中營兮，方玉車之千乘。`師古曰：「敦讀曰屯。屯，聚也。方，並也。」`聲駍隱以陸離兮，輕先疾雷而馺遺風。`師古曰：「馺然，疾意也。駍音普萌反。馺音先合反。」`陵高衍之嵱嵷兮，超紆譎之清澄。`孟康曰：「衍，無厓岸也。紆譎，曲折也。」李竒曰：「嵱音踊。嵷音竦。」如淳曰：「嵱嵷，上下衆多貌。」師古曰：「衍即所謂墳衍者也。」`登椽欒而羾天門兮，馳閶闔而入凌兢。`服虔曰：「椽欒，甘泉南山也。」李竒曰：「羾音貢。」蘇林曰：「羾，至也。」師古曰：「入凌兢者，言寒涼戰栗之處也。兢音鉅陵反。」`

　　是時未轃夫甘泉也，迺望通天之繹繹。`師古曰：「轃與臻同，轃，至也。通天，臺名也。言雖未至甘泉，則遙望見通天臺也。繹繹，相連貌。」`下陰潛以慘廩兮，上洪紛而相錯；`師古曰：「慘廩，亦寒涼之意也。洪，大也。紛，亂雜也。錯，互也。廩讀如本字，又音來感反。」`直嶢嶢以造天兮，厥高慶而不可虖疆度。`師古曰：「嶢嶢，高貌。造，至也。慶，發語辭也。疆，境也。度，量也。言此臺至天，其高不可究竟而量度也。嶢音堯。造音千到反。慶讀曰羌。度音大各反。」`平原唐其壇曼兮，列新雉於林薄；`鄧展曰：「唐，道也。」服虔曰：「新雉，香草也。雉、夷聲相近。」師古曰：「言平原之道壇曼然廣大，又列樹辛夷於林薄之間也。草藂生曰薄。新雉即辛夷耳，為樹甚大，非香草也。其木枝葉皆芳，一名新矧。壇音徒旦反。曼音莫旦反。」`攢并閭與茇䒷兮，紛被麗其亡鄂。`如淳曰：「并閭，其葉隨時政，政平則平，政不平則傾也。」師古曰：「如氏所說自是平慮耳。此并閭謂椶樹也。茇䒷，草名也。鄂，垠也。茇音步末反。䒷音括。被，皮義反。麗讀如本字。被麗又音披離。」`崇丘陵之駊騀兮，深溝嶔巖而為谷；`蘇林曰：「駊騀音叵我。」師古曰：「駊騀，高大狀也。嶔巖，深險貌也。嶔音口銜反。」`𨓒𨓒離宮般以相燭兮，封巒石關施靡虖延屬。`應劭曰：「言秦離宮三百，武帝復往往修治之。」師古曰：「𨓒，古往字。往往，言所往之處則有之。般，連貌也。燭，照也。封巒、石關皆宮名也。施靡，相及貌。屬，連也。般音盤。施音弋爾反。屬音之欲反。」`

　　於是大夏雲譎波詭，嶊嶉而成觀，`孟康曰：「言夏屋變巧，乃為雲氣水波相譎詭也。嶊嶉，材木之崇積貌也。」晉灼曰：「嶊音䞓水反。」師古曰：「嶉音子水反。觀謂形也，音工喚反。䞓音丑成反。」`仰撟首以高視兮，目冥眴而亡見。`師古曰：「撟，舉也。冥眴，視不諦也。撟與矯同，其字從手。冥音莫見反。眴音州縣之縣。」`正瀏濫以弘惝兮，指東西之漫漫，`服虔曰：「惝音敞。」師古曰：「瀏濫猶汎濫。弘惝，高大也。漫漫，長也。瀏音劉。」`徒回回以徨徨兮，魂固眇眇而昏亂。`師古曰：「言駭其深博。」`據軨軒而周流兮，忽軮軋而亡垠。`師古曰：「軨軒謂前軒之軨也。軨者，軒間小木也，字與櫺同。周流，周視也。軮軋，遠相映也。軨音零。軮音烏朗反。軋音於黠反。」`翠玉樹之青葱兮，壁馬犀之瞵㻞。`應劭曰：「瞵音鄰。」晉灼曰：「㻞音豳。」師古曰：「玉樹者，武帝所作，集衆寶為之，用供神也，非謂自然生之。而左思不曉其意，以為非本土所出，蓋失之矣。馬犀者，馬腦及犀角也。以此二種飾殿之壁。瞵㻞，文貌。」`金人仡仡其承鍾虡兮，嵌巖巖其龍鱗，`師古曰：「仡仡，勇健狀。嵌，開張貌，言其鱗甲開張，若真龍之形也。仡音魚乙反，又音其乞反。嵌音火敢反。」`揚光曜之燎燭兮，乘景炎之忻忻，`師古曰：「忻忻，光盛貌也。炎音弋贍反。忻音欣。」`配帝居之縣圃兮，象泰壹之威神。`服虔曰：「曾城、縣圃、閬風，昆侖之山三重也，天帝神在其上。」`洪臺掘其獨出兮，㨖北極之嶟嶟，`應劭曰：「掘，特貌也。㨖，至也。」晉灼曰：「嶟嶟，穊㨖也。」師古曰：「言高臺特出乃至北極，其狀竦峭，嶟嶟然也。掘音其勿反。㨖音竹指反。嶟音千旬反，又音遵。」`列宿乃施於上榮兮，日月纔經於柍桭，`服虔曰：「柍，中央也。桭，屋梠也。」師古曰：「施，延也。榮，屋翼也。凡此者言屋宇高大之甚。施音弋豉反。柍音央。桭音辰。一曰施，直謂安施之耳，讀如本字。」`雷鬱律而巖突兮，電倏忽於牆藩。`師古曰：「鬱律，雷聲也。倏忽，電光也。藩，藩籬也。倏音式六反。藩音甫元反。」`鬼魅不能自還兮，半長途而下顛。`師古曰：「言屋之高深，雖鬼魅亦不能至其極而反，故於長途之半而顛墜也。還讀曰旋，或作逮。逮，及也。」`歷倒景而絕飛梁兮，浮蔑蠓而撇天。`晉灼曰：「飛梁，浮道之橋也。蔑蠓，疾也。」師古曰：「撇猶拂也。蠓音莫孔反。撇音匹列反，又音普結反。」`

　　左欃槍右玄冥兮，前熛闕後應門；`晉灼曰：「大人賦『檻欃槍以為旌』。又曰『左玄冥而右黔雷』。雄擬相如故云爾。熛闕，赤色之闕，南方之帝曰赤熛怒，應門正在熛闕之內也。」師古曰：「熛音匹遙反。」`陰西海與幽都兮，涌醴汨以生川。`如淳曰：「言闕之高乃陰西海也。」師古曰：「蔭映西海也，以及幽都。幽都，北方絕遠之地也。涌醴，醴泉涌出汨汨然也。汨音于筆反。」`蛟龍連蜷於東厓兮，白虎敦圉虖昆侖。`師古曰：「連蜷，卷曲貌。敦圉，盛怒也。言甘泉宮中皆有此象也。蜷音拳，敦音屯。」`覽樛流於高光兮，溶方皇於西清。`服虔曰：「高光，宮名也。」師古曰：「樛流，屈折也。溶然，閑暇貌也。方皇，彷徨也。西清，西廂清閒之處也。溶音容。」`前殿崔巍兮，和氏瓏玲，`孟康曰：「以和氏璧為梁壁帶也，其聲玲瓏也。」晉灼曰：「以黃金為壁帶，含藍田璧。瓏玲，明見貌也。」師古曰：「崔巍，高貌。瓏玲，晉說是也。崔音才回反。巍音五回反。瓏音聾。玲音零。」`炕浮柱之飛榱兮，神莫莫而扶傾，`師古曰：「炕與抗同。抗，舉也。榱，屋椽也。言舉立浮柱而駕飛榱，其形危竦，有神於闇莫之中扶持，故不傾也。」`閌閬閬其寥廓兮，似紫宮之崢巆。`師古曰：「閌，高門貌。閬閬，空虛也。寥廓，宏遠也。紫宮，天帝之宮也。崢巆，深邃也。閌音抗。閬音浪。寥音僚。崢音仕耕反。巆音宏。」`駢交錯而曼衍兮，㟎嶵𡽁隗虖其相嬰。`師古曰：「言宮室臺觀相連不絕也。㟎，安施之貌。𡽁隗猶崔巍也。衍音亦戰反。㟎音它賄反。𡽁音罪。隗音五賄反。」`乘雲閣而上下兮，紛蒙籠以棍成。`師古曰：「乘，登也。雲閣，亦言其高入於雲也。蒙籠，深通貌。棍成，言其有若自然也。棍音胡本反。」`曳紅采之流離兮，颺翠氣之冤延。`師古曰：「言宮室曠大，自然有紅翠之氣。」`襲琁室與傾宮兮，若登高妙遠，肅虖臨淵。`服虔曰：「襲，繼也。桀作琁室，紂作傾宮，以此微諫也。」應劭曰：「登高遠望，當以亡國為戒，若臨深淵也。」`

　　回猋肆其碭駭兮，翍桂椒，鬱栘楊。`師古曰：「回猋，回風也。肆，放也。碭，過也。駭，動也。翍，古披字。鬱，聚也。栘，唐棣也。楊，楊樹也。言回風放起，過動衆樹，則桂椒披散而栘楊鬱聚也。碭音徒浪反。栘音移。」`香芬茀以窮隆兮，擊薄櫨而將榮。`師古曰：「言桂椒香氣乃擊薄櫨及屋翼也。薄，枅也。櫨音盧。」`薌呹肸以掍根兮，聲駍隱而歷鍾，`師古曰：「又言風之動樹，聲響振起衆根合，駍隱而盛，歷入殿上之鍾也。根猶株也。薌讀與響同。呹音丑乙反。肸音許乙反。掍音下本反。駍音普耕反。」`排玉戶而颺金鋪兮，發蘭惠與穹窮。`李竒曰：「鋪，門首也。」師古曰：「言風之所至，又排門揚鋪，擊動鍰鈕，回旋入宮，發奮衆芳。」`惟弸彋其拂汨兮，稍暗暗而靚深。`蘇林曰：「弸音石墮井弸爾之弸。彋音宏。」孟康曰：「弸彋，風吹帷帳鼓貌。」師古曰：「拂汨亦風動貌。暗暗，幽隱。靚即靜字耳。弸音普萌反。拂音普密反。汨音于密反。暗音烏感反。」`陰陽清濁穆羽相和兮，若夔、牙之調琴。`張晏曰：「聲細不過羽，穆然相和也。」師古曰：「夔，舜典樂也。牙，伯牙也。」`般、倕弃其剞劂兮，王爾投其鉤繩。`應劭曰：「剞，曲刃也。劂，曲鑿也。」師古曰：「般，公輸般也。倕，共工也。王爾亦巧人也，見淮南子。言土木之功窮極巧麗，故令般、倕之徒棄其常法也。般讀與班同。倕音垂。剞音居爾反。劂音居衞反。」`雖方征僑與偓佺兮，猶仿佛其若夢。`晉灼曰：「方，常也。征，行也。言宮觀之高峻，雖使仙人常行其上，恐遽不識其形觀，猶仿佛若夢也。」師古曰：「方謂並行也。征僑，姓征名伯僑，仙人也。偓佺亦仙人名。偓音屋。佺音詮。仿佛即髣髴字也。征，郊祀志作正字，其音同。」`

　　於是事變物化，目駭耳回，`師古曰：「言驚視聽也。」`蓋天子穆然珍臺閒館琁題玉英蜵蜎蠖濩之中，`應劭曰：「題，頭也。榱椽之頭，皆以玉飾，言其英華相燭也。」張晏曰：「蜵蜎蠖濩，刻鏤之形。」師古曰：「穆然，天子之容也。蜵蜎蠖濩，言屋中之深廣也。閒讀曰閑。蜵音一兖反。蜎音下兖反。蠖音烏郭反。濩音胡郭反。」`惟夫所以澄心清魂，儲精垂思，`師古曰：「言絜精以待，兾神降福。」`感動天地，逆釐三神者。`師古曰：「釐讀曰禧。禧，福也。」`迺搜逑索耦臯、伊之徒，冠倫魁，`應劭曰：「冠其群倫魁桀也。」師古曰：「言選擇賢臣，可匹耦於古賢臯陶、伊尹之類，冠等倫而魁桀。」`能函甘棠之惠，挾東征之意，`師古曰：「甘棠之惠，邵公奭也。東征之意，周公旦也。」`相與齊虖陽靈之宮。`師古曰：「齊，同也，同集於此也。祭天之處，故曰陽靈之宮也。」`靡薜荔而為席兮，折瓊枝以為芳，`師古曰：「靡，纖密也，謂纖織之也。一曰靡謂偃而靡之藉地也。」`噏清雲之流瑕兮，飲若木之露英，`師古曰：「言其齋戒自新，居處飲食皆芳絜也。瑕謂日旁赤氣也。露英，言其英華之露。」`集虖禮神之囿，登乎頌祇之堂。`師古曰：「頌，歌也，登以祭也。地神曰祇。」`建光燿之長旓兮，昭華覆之威威，`服虔曰：「昭，明也。華覆，華蓋也。」師古曰：「威威猶威蕤也。旓，旗之旒也，一曰燕尾。旓音所交反。」`攀琁璣而下視兮，行遊目虖三危，陳衆車於東阬兮，肆玉釱而下馳，漂龍淵而還九垠兮，窺地底而上回。`張晏曰：「三危，山名也。」晉灼曰：「釱，車轄也。九垠，九垓也。」師古曰：「假設言周流曠遠，升降天地，為神通一也。肆，放也。阬，大阜也，讀與岡同。釱音大，又音弟。還讀曰旋。」`風傱傱而扶轄兮，鸞鳳紛其御蕤，`師古曰：「傱傱，前進之意也。御猶乘也。蕤，車之垂飾纓蕤也。傱音竦。今書御字或作銜者，俗妄改也。」`梁弱水之濎濴兮，躡不周之逶蛇，`服虔曰：「昆侖之東有弱水，度之若濎濴耳。」師古曰：「濎濴，小水之貌。不周，山名。逶蛇亦言不艱難也。濎音吐定反。濴音熒。又音胡鎣反。蛇音移。」`想西王母欣然而上壽兮，屏玉女而郤虙妃。`師古曰：「西王母在西方，周穆王所見者也。玉女、虙妃，皆神女也。虙讀曰伏。」`玉女欣眺其清盧兮，虙妃曾不得施其蛾睂。`服虔曰：「盧，目童子也。」`方擥道德之精剛兮，侔神明與之為資。`晉灼曰：「等天地之忖量也。」師古曰：「擥，揔也，音覽，其字從手。」`

　　於是欽祡宗祈。燎熏皇天，`師古曰：「欽，敬也。祡，積祡也。宗，尊也。祈，求福也。」`招繇泰壹。舉洪頤，樹靈旗。`張晏曰：「招搖、泰壹，皆神名也。」服虔曰：「洪頤，旗名也。」李竒曰：「欲伐南越，告祈太一，畫旗樹太一壇上，名靈旗，以指所伐之國也。見郊祀志。」`樵蒸焜上，配藜四施，`張晏曰：「配藜，披離也。」師古曰：「樵，木薪也。蒸，麻幹也。焜，同也。言以樵及蒸燎火，炎上於天，又披離四出。」`東燭倉海，西燿流沙，北爌幽都，南煬丹厓。`服虔曰：「丹厓，丹水之厓也。」師古曰：「爌，古晃字。煬，熱也。言祡燎之光遠及四表也。煬音弋向反。」`玄瓚觩䚧，秬鬯泔淡，`服虔曰：「以玄玉飾之，故曰玄瓚。」張晏曰：「瓚受五升，口徑八寸，以圭為柄，用灌鬯。觩䚧，其貌也。」應劭曰：「泔淡，滿也。」師古曰：「觩音虯。䚧音力幽反。泔音胡感反。淡音大敢反。」`肸嚮豐融，懿懿芬芬。`師古曰：「言秬鬯之芬烈也。」`炎感黃龍兮，熛訛碩麟，`師古曰：「言光炎熛盛，感神物也，訛，化也。碩，大也。熛音必遙反。」`選巫咸兮叫帝閽，開天庭兮延群神。`服虔曰：「令巫祝叫呼天門也。」師古曰：「巫咸，古神巫之名。」`儐暗藹兮降清壇，瑞穰穰兮委如山。`張晏曰：「儐，贊也。」師古曰：「暗藹，神之形影也。穰穰，多也。委，積也。暗音烏感反。」`

　　於是事畢功弘，回車而歸，度三巒兮偈棠棃。`師古曰：「三巒即封巒，觀名也。棠棃，宮名。偈讀曰憩。」`天閫決兮地垠開，八荒恊兮萬國諧。`師古曰：「天閫，天門之閫也。決亦開也。言德澤普洽無極限也。」`登長平兮雷鼓磕，天聲起兮勇士厲，`師古曰：「長平，涇水上阪名也。磕，擊鼓聲也。天聲，聲至天也。聲字或作嚴，言擊嚴鼓也。厲，奮也。」`雲飛揚兮雨滂沛，于胥德兮麗萬世。`師古曰：「于，曰也。胥，皆也。麗，美也。沛音普大反。」`

　　亂曰：`師古曰：「亂者，理也，揔理一賦之終也。」`崇崇圜丘，隆隱天兮，`師古曰：「言其高。」`登降峛崺，單埢垣兮。`師古曰：「峛崺，上下之道也。單，周也。埢垣，圜貌也。峛音力爾反。崺音弋爾反。單音蟬。埢音拳。」`增宮嵾差，駢嵯峨兮，`師古曰：「增，重也。嵾差，不齊也。駢，並也。嵾音初林反。駢音步千反。嵯音材何反。峨音娥。」`岭巆嶙峋，洞亡厓兮。`師古曰：「岭巆，深邃貌。嶙峋，節級貌。岭音零。巆音營。嶙音鄰。峋音荀。」`上天之縡，杳旭卉兮，`師古曰：「縡，事也。杳，高遠也。旭卉，疾速也。縡讀與載同。」`聖皇穆穆，信厥對兮。`李竒曰：「對，配也。能與天地相配也。詩云『帝作邦作對。』」師古曰：「穆穆，美也。信，實也。」`倈祗郊禋，神所依兮，`師古曰：「言以祗敬而來郊祭禋饗，則神祇依附。」`俳佪招搖，靈遟𨒈兮。`師古曰：「言神乆留安處，不即去也。招音上遙反。遟音拪。𨒈音丈夷反。」`煇光眩燿，隆厥福兮，`師古曰：「眩音州縣之縣。」`子子孫孫，長亡極兮。

甘泉本因秦離宮，`師古曰：「本秦之林光宮也。」`旣奢泰，而武帝復增通天、高光、迎風。宮外近則洪厓、旁皇、儲胥、弩阹，遠則石關、封巒、枝鵲、露寒、棠棃、師得，遊觀屈竒瑰偉，`師古曰：「棠棃宮在甘泉苑垣外，師得宮在櫟陽界，其餘皆甘泉苑垣內之宮觀也。阹音袪。」`非木摩而不彫，牆塗而不畫，周宣所考，般庚所遷，夏卑宮室，唐虞棌椽三等之制也。`師古曰：「小雅斯干之詩序曰：『宣王考室也。』考謂成也。般庚，殷王名也。遷謂遷都亳也。唐虞謂堯舜也。棌，柞木也。三等，土階三等，言不過也。棌音采，又音菜，其字從木。」`且其為已乆矣，非成帝所造，欲諫則非時，欲默則不能已，故遂推而隆之，迺上比於帝室紫宮，`師古曰：「帝謂天也。」`若曰此非人力之所為，黨鬼神可也。`師古曰：「黨音它莽反。」`又是時趙昭儀方大幸，每上甘泉，常法從，`師古曰：「法從者，以言法當從耳，非失禮也。一曰從法駕也。」`在屬車閒豹尾中。`服虔曰：「大駕屬車八十一乘，作三行，尚書御史乘之。最後一乘縣豹尾，豹尾以前皆為省中。」`故雄聊盛言車騎之衆，參麗之駕，`師古曰：「參，三神也。麗，偶也。」`非所以感動天地，逆釐三神。又言「屏玉女，郤虙妃」，以微戒齋肅之事。賦成奏之，天子異焉。

其三月，將祭后土，上迺帥羣臣橫大河，湊汾陰。`師古曰：「橫，橫度之也。湊，趣也。」`旣祭，行遊介山，回安邑，`師古曰：「介山在汾陰東北。回謂遶過。」`顧龍門，覽鹽池，`師古曰：「龍門山在今蒲州龍門縣北。鹽池在今虞州安邑縣南。」`登歷觀，`師古曰：「歷山上有觀也。」晉灼曰：「在河東蒲阪縣。」`陟西岳以望八荒，迹殷周之虛，眇然以思唐虞之風。`師古曰：「陟，升也。西岳華山之上高峻，故言以望八荒。殷都河內，周在岐豐，堯都平陽，舜都蒲阪，皆可相見，故云跡殷周之墟，思唐虞之風也。虛讀曰墟。」`雄以為臨川羨魚不如歸而結罔，`師古曰：「言成帝追觀先代遺跡，思欲齊其德號，故雄勸令自興至治，以儗帝皇之風。」`還，上河東賦以勸，其辭曰：

　　伊年暮春，將瘞后土，`師古曰：「伊，是也，謂是祠甘泉之年也。祭地曰瘞薶，故曰瘞后土。瘞音乙例反。」`禮靈祇，謁汾陰于東郊，`師古曰：「京師之東故曰東郊也。」`因茲以勒崇垂鴻，發祥隤祉，欽若神明者，盛哉鑠乎，越不可載已！`師古曰：「勒崇垂鴻，勒崇名而垂鴻業也。隤，降也。祉，福也。欽，敬也。若，順也。鑠，美也。越，曰也。已，辭也。言發祥降福，敬順神明，其事盛美，不可盡載。」`於是命羣臣，齊法服，整靈輿，迺撫翠鳳之駕六，先景之乘，`師古曰：「翠鳳之駕，天子所乘車，為鳳形而飾以翠羽也。先景，為馬行速疾，常在景前也。」`掉犇星之流旃，彏天狼之威弧。`晉灼曰：「有狼、弧之星也。」師古曰：「彏，急張也，音钁。」`張燿日之玄旄，揚左𦇨，被雲梢。`張晏曰：「雲梢，梢雲也。」師古曰：「梢與旓同。旓者，旌旗之流，以雲為旓也。被音皮義反。」`奮電鞭，驂雷輜，`師古曰：「輜，衣車也。淮南子云『電以為鞭策，雷以為車輪』，故雄用此言也。」`鳴洪鍾，建五旗。`師古曰：「洪，大也。尚書大傳云『天子左右五鍾，天子將出則撞黃鍾之鍾，左五鍾皆應，入則撞蕤賔之鍾，右五鍾皆應。』漢舊儀云皇帝車駕建五旗。蓋謂五色之旗也，以木牛承其下，取其負重致遠。」`羲和司日，顏倫奉輿，`師古曰：「倫，古善御者也。羲和，日御名。」`風發飇拂，神騰鬼趡；`師古曰：「飇，回風也。趡，走也。飇音必遙反。趡音子笑反，又音才笑反。」`千乘霆亂，萬騎屈橋，`師古曰：「霆亂，言如雷霆之盛而亂動也。屈橋，壯捷貌。屈音其勿反。橋音其召反。」`嘻嘻旭旭，天地稠㟼。`服虔曰：「稠㟼，動搖貌。」師古曰：「嘻嘻旭旭，自得之貌。嘻音許其反。稠音徒弔反。㟼音五到反。」`簸丘跳巒，涌渭躍涇。`師古曰：「山小而銳曰巒。言車騎之威，訇隱之盛，至於涌躍涇、渭，跳簸丘山者也。」`秦神下讋，跖魂負沴；`蘇林曰：「秦文公時庭中有怪化為牛，走到南山梓樹中，伐梓樹，後化入豐水，文公惡之，故作其象以厭焉。今之茸頭是也，故曰秦神。」服虔曰：「沴，河岸之坻也。」晉灼曰：「沴，渚也。」師古曰：「跖，蹈也。言此神怖讋，下入水中自蹈其魂而負沴渚，蓋戚懼之甚也。跖音之亦反。坻音直尸反。」`河靈矍踼，𤓯華蹈衰。`蘇林曰：「河靈，巨靈也。華，華山也。衰，衰山也。掌據之，足蹈之也。踼音試郎反。」服虔曰：「踼音石㚟反。」師古曰：「矍踼，驚動之貌。矍音钁。踼音惕，二音並通。𤓯，古掌字。凡言此者，以車騎之衆，羽旄之盛，故秦神、河靈莫不恐懼而自放也。」`遂臻陰宮，穆穆肅肅，蹲蹲如也。`師古曰：「陰宮，汾陰之宮也。穆穆，靜也。肅肅，敬也。蹲蹲，行有節也。蹲音千旬反。」`

　　靈祇旣鄉，五位時叙，`師古曰：「鄉讀曰嚮。」服虔曰：「五位，五方之神。」`絪縕玄黃，將紹厥後。`師古曰：「絪縕，天地合氣也。玄黃，天地色也。易下繫辭曰：『天地絪縕，萬物化淳。』坤文言曰：『玄黃者，天地之雜色也。天玄而地黃。』將，大也。言天地之氣大興發於祭祀之後。絪音因。縕音於云反。」`於是靈輿安步，周流容與，`師古曰：「靈輿，天子之輿也。容暇而安豫也。與讀曰豫。」`以覽虖介山。嗟文公而愍推兮，勤大禹於龍門，`師古曰：「龍門山，禹鑿之以通河水，故勤勞之。」`灑沈𦸜於豁瀆兮，播九河於東瀕。`師古曰：「灑，分也。𦸜，古災字也。沈災，洪水也。豁，開也。瀆謂江、河、淮、濟也。播，布也。九河名在地理志。東瀕，東海之瀕也。禹分治洪水之災，通之四瀆，布散九河於東海之瀕也。灑音所宜反。瀕音頻，又音賔。」`登歷觀而遙望兮，聊浮游以經營。樂往昔之遺風兮，喜虞氏之所耕。`師古曰：「舜耕歷山，故云然。」`瞰帝唐之嵩高兮，眽隆周之大寧。`師古曰：「瞰、眽，皆視也。帝唐，堯也。嵩亦高也。嵩高者，謂孔子云『巍巍乎唯天為大，唯堯則之』也。一曰：堯曾遊於陽城，故於嵩高山瞰其遺蹟也。大寧者，詩大雅云『濟濟多士，文王以寧』。瞰音苦濫反。眽即覓字。」`汨低回而不能去兮，行睨陔下與彭城。`應劭曰：「睨，不正視也。彭城，項羽所都也。」晉灼曰：「陔下，項羽敗處也。」師古曰：「汨，往意也。低回猶言徘徊也。行，且也，意且欲往覩也。汨音于筆反。睨音五系反。」`濊南巢之坎坷兮，易豳岐之夷平。`李竒曰：「南巢，桀敗處也。易，樂也。」師古曰：「濊與穢同。坎坷，不平貌。坎音口紺反。坷音口賀反。易音弋豉反。」`乘翠龍而超河兮，陟西岳之嶢崝。`師古曰：「翠龍，穆天子所乘馬也。西岳即華山也。嶢崝謂嶕嶢而崝嶸也。嶢音堯。崝音士耕反。」`雲䬠䬠而來迎兮，澤滲灕而下降，`師古曰：「䬠，古霏字。䬠䬠，雲起貌。澤，雨露也。滲灕，流貌也。降，下也。滲音淋。灕音離。降音湖江反。」`鬱蕭條其幽藹兮，滃汎沛以豐隆。`師古曰：「皆雲雨之貌。滃音烏孔反。汎音敷劔反。沛音普蓋反。」`叱風伯於南北兮，呵雨師於西東，`師古曰：「言皆從命也。」`參天地而獨立兮，廓盪盪其亡雙。`師古曰：「天地曰二儀，王者大位，與之合德，故曰參天地。參之言三也。盪盪，大貌。」`

　　遵逝虖歸來，`師古曰：「遵路而旋京師也。」`以函夏之大漢兮，彼曾何足與比功？`服虔曰：「函夏，函諸夏也。」師古曰：「函，包容也。彼謂堯、舜、殷、周也。函讀與含同。」`建乾坤之貞兆兮，將悉緫之以羣龍。`張晏曰：「乾六爻悉稱龍也。」`麗鉤芒與驂蓐收兮，服玄冥及祝融。`師古曰：「鉤芒，東方神。蓐收，西方神。玄冥，北方神。祝融，南方神。麗，並駕也。驂，三馬也。言皆役服也。」`敦衆神使式道兮，奮六經以攄頌。`師古曰：「敦，勉也。式，表也。六經謂易、詩、書、春秋、禮、樂也。攄，散也。頌謂詩頌，所以美盛德之形容也，言發其志而為歌頌也。攄音丑於反。頌讀曰容。」`隃於穆之緝熙兮，過清廟之雝雝；`師古曰：「周頌清廟之詩云『於穆清廟，肅雍顯相』，昊天有成命之詩曰『於緝熙』，言漢德之盛，皆過之也。隃讀與踰同。於讀曰烏。」`軼五帝之遐迹兮，躡三皇之高蹤。`師古曰：「軼亦過也，音逸。」`旣發軔於平盈兮，誰謂路遠而不能從？`服虔曰：「軔，止車之木，將行，故發去。平盈之地無高下也。」師古曰：「軔音刃。」`

其十二月羽獵，`服虔曰：「士負羽。」`雄從。以為昔在二帝三王，`應劭曰：「二帝，堯、舜。三王，夏、殷、周。」`宮館臺榭沼池苑囿林麓藪澤財足以奉郊廟，御賔客，充庖厨而已，`師古曰：「財讀與纔同。御，侍也。充，當也。」`不奪百姓膏腴穀土桑柘之地。女有餘布，男有餘粟，國家殷富，上下交足，故甘露零其庭，醴泉流其唐，`應劭曰：「爾雅『廟中路謂之唐』。」`鳳皇巢其樹，黃龍游其沼，麒麟臻其囿，神爵棲其林。昔者禹任益虞而上下和，屮木茂；`師古曰：「益，臣名也，任以為虞。虞，主山澤之官也。上，山也。下，平地也。屮，古草字。」`成湯好田而天下用足；文王囿百里，民以為尚小；齊宣王囿四十里，民以為大：裕民之與奪民也。`師古曰：「裕，饒也。」`武帝廣開上林，南至宜春、鼎胡、御宿、昆吾，`晉灼曰：「鼎胡，宮也，黃圖以為在藍田。昆吾，地名也，有亭。」師古曰：「宜春近下杜，御宿在樊川西也。」`旁南山而西，`師古曰：「旁音步浪反。」`至長揚、五柞，北繞黃山，瀕渭而東，`師古曰：「循渭水涯而東也。瀕音頻，又音賔。」`周袤數百里。`師古曰：「袤，長也，音茂。」`穿昆明象滇河，`師古曰：「滇音丁賢反。」`營建章、鳳闕、神明、馺娑，`師古曰：「殿名也。馺音先合反。娑音先河反。」`漸臺、泰液，`師古曰：「漸臺在泰液池中。漸，浸也，言為池水所浸也。」`象海水周流方丈、瀛洲、蓬萊。`服虔曰：「海中三山名。法效象之。」`游觀侈靡，窮妙極麗。雖頗割其三垂以贍齊民，`師古曰：「贍，給也。齊人，解在食貨志。」`然至羽獵田車戎馬器械儲偫禁禦所營，`師古曰：「營謂圍守也。」`尚泰奢麗誇詡，`師古曰：「詡，大也，音許羽反。」`非堯、舜、成湯、文王三驅之意也。`師古曰：「三驅，古射獵之等也。一為籩豆，二為賔客，三為充君之庖也。」`又恐後世復脩前好，不折中以泉臺，`服虔曰：「魯莊公築泉臺，非禮也，至文公毀之，公羊譏云：『先祖為之而毀之，勿居而已。』今揚雄以宮觀之盛，非成帝所造，勿修而已，當以泉臺折中也。」`故聊因校獵賦以風，`師古曰：「校獵謂圍守禽獸而大獵也。風讀曰諷。」`其辭曰：

　　或稱戲農，豈或帝王之彌文哉？`師古曰：「設或人云，言儉質者皆舉伏戲、神農為之首，是則豈謂後代帝王彌加文飾乎？故論者答之於下也。論者，雄自謂也。彌猶稍稍也。諸家之釋，皆不當意，徒為煩雜，故無所取。」`論者云否，各亦竝時而得宜，奚必同條而共貫？`師古曰：「所尚不必同也。」`則泰山之封，烏得七十而有二儀？`孟康曰：「言封禪各異也。」師古曰：「若不如是，於何得七十二儀也？」`是以創業垂統者俱不見其爽，遐邇五三孰知其是非？`師古曰：「爽，差也。創業垂統，皆無差忒。五帝三王，誰是誰非，言文質政敎各不同也。」`遂作頌曰：麗哉神聖，處於玄宮，富旣與地虖侔訾，貴正與天虖比崇。`師古曰：「頌漢德也。玄宮，言清淨也。訾與貲同。」`齊桓曾不足使扶轂，楚嚴未足以為驂乘；陿三王之阸薜，嶠高舉而大興；`師古曰：「薜亦僻字也。嶠，舉步貌也，音去昭反。」`歷五帝之寥廓，涉三皇之登閎；`師古曰：「寥廓，空曠也。登閎，高遠也。寥音聊。」`建道德以為師，友仁義與為朋。

　　於是玄冬季月，天地隆烈，`師古曰：「北方色黑，故曰玄冬。隆烈者，陰氣盛。」`萬物權輿於內，徂落於外，`師古曰：「權輿，始也。徂落，死也。言草木萌牙始生於內，而枝葉凋毀死傷於外也。」`帝將惟田于靈之囿，`師古曰：「靈囿，有靈德之苑囿也。詩大雅靈臺之篇曰『王在靈囿』。」`開北垠，受不周之制，`孟康曰：「西北為不周風，謂冬時也。」師古曰：「垠，厓也，音銀。」`以終始顓頊、玄冥之統。`應劭曰：「顓頊、玄冥，皆北方之神，主殺戮也。」`迺詔虞人典澤，東延昆鄰，西馳闛闔。`張晏曰：「東至昆明之邊也。」師古曰：「昆明池邊也。闛闔，門名也。闛讀與閶同也，又音吐郎反。」`儲積共偫，戍卒夾道，`師古曰：「共讀曰供。偫音丈紀反。」`斬叢棘，夷野草，`師古曰：「夷，平也。」`禦自汧、渭，經營酆、鎬，`應劭曰：「禦，禁也。」師古曰：「將獵其中，故止禁不得人行及獸出也。汧、渭以東，酆、鎬以西，皆為獵圍也。」`章皇周流，出入日月，天與地杳。`師古曰：「章皇周流，言匝遍也，謂苑囿之大，遙望日月皆從中出入，而天地之際杳然縣遠也。說者反以杳為沓，解云重沓，非唯乖理，蓋以失韻。」`爾迺虎路三嵕以為司馬，圍經百里而為殿門。`晉灼曰：「路音落。」服虔曰：「以竹虎落此山也。」應劭曰：「外門為司馬門，殿門在內也。」師古曰：「落，纍也，以繩周繞之也。三嵕，三峰聚之山也。嵕音子公反。」`外則正南極海，邪界虞淵，`應劭曰：「虞淵，日所入。」`鴻濛沆茫，碣以崇山。`師古曰：「鴻濛沆茫，廣大貌。碣，山特立貌。鴻音胡孔反。濛音莫孔反。沆音胡浪反。茫音莽。碣音竭。」`營合圍會，然后先置虖白楊之南，昆明靈沼之東。`張晏曰：「先置供具於前。」服虔曰：「白楊，觀名。」`賁育之倫，蒙盾負羽，杖鏌邪而羅者以萬計，`師古曰：「賁，孟賁也。育，夏育也。皆古之勇士也。鏌邪，大戟也。羅，列遮禽獸。鏌音莫。邪音弋奢反。」`其餘荷垂天之畢，張竟壄之罘，靡日月之朱竿，曳彗星之飛旗。`如淳曰：「垂天，言長大如天之垂也。」師古曰：「畢，田罔也。罘，幡車罔也。」`青雲為紛，紅蜺為繯，屬之虖昆侖之虛，`師古曰：「紛，眊也。繯，系也。屬，綴也。昆侖，西極之山也。繯音下犬反。屬音之欲反。虛讀曰墟。」`渙若天星之羅，浩如濤水之波，`師古曰：「天星之羅，言布列也。濤水之波，言廣大。」`淫淫與與，前後要遮。`師古曰：「淫淫與與，往來貌。」`欃槍為闉，明月為候，`孟康曰：「闉，鬬戰自障蔽，如城門外女垣也。」`熒惑司命，天弧發射，`張晏曰：「熒惑，法使，司不祥。天弧，虛、危上二星也。」`鮮扁陸離，駢衍佖路。`師古曰：「鮮扁，輕疾貌。駢衍，言其並廣大也。佖，次比也，一曰滿也。扁音篇。駢音步千反。佖音頻一反。又音步結反。」`徽車輕武，鴻絧緁獵，`師古曰：「徽車，有徽幟之車也。鴻絧，直馳貌。緁獵，相差次也。鴻音胡孔反。絧音徒孔反。緁音捷。」`殷殷軫軫，被陵緣阪，窮冥極遠者，相與迾虖高原之上；`師古曰：「殷軫，盛也。冥，幽深也。殷讀曰隱。」`羽騎營營，昈分殊事，`蘇林曰：「昈，明也。」師古曰：「營營，周旋貌也。言其服飾分明，各殊異也。昈音戶。」`繽紛往來，轠轤不絕，若光若滅者，布虖青林之下。`孟康曰：「轠轤，連屬貌。」如淳曰：「轠音雷。轤音盧。」師古曰：「繽紛，衆疾也。轠轤，環轉也。繽音匹人反。」`

　　於是天子迺以陽鼂始出虖玄宮，`師古曰：「陽朝，日出之後也。北方之宮，故曰玄宮。」`撞鴻鍾，建九旒，六白虎，載靈輿，蚩尤並轂，蒙公先驅。`服虔曰：「蒙公，蒙恬也。」孟康曰：「神名也。」師古曰：「服說是也。並音步浪反。」`立歷天之旂，曳捎星之旃，`師古曰：「歷，經也。捎猶拂也。歷天捎雲，言其高也。捎音所交反。」`辟歷列缺，吐火施鞭。`應劭曰：「辟歷，雷也。列缺，天隙電照也。」師古曰：「言獵火之燿，及馳騎奮鞭，如電吐光，及象其疾。」`萃傱允溶，淋離廓落，戲八鎮而開關；`應劭曰：「四方四隅為八鎮。」如淳曰：「不言九者，一鎮在中，天子居之故也。」師古曰：「戲讀曰麾，謂指麾八鎮使之開關也。傱音先勇反，又音叢。溶音容。」`飛廉、雲師，吸嚊潚率，鱗羅布列，攢以龍翰。`師古曰：「吸嚊，開張也。潚率，聚斂也。言布列則如魚鱗之羅，攢聚則如龍之豪翰。嚊音許兾反。潚音肅。翰合韻音韓。」`秋秋蹌蹌，入西園，切神光；`師古曰：「秋秋蹌蹌，騰驤之貌。切神光者，言車之衆飾相切靡而光起，有若神也。蹌音千羊反。」`望平樂，徑竹林，`張晏曰：「平樂，館名也。」晉灼曰：「在上林中。」`蹂惠圃，踐蘭唐。`師古曰：「惠圃，惠草之圃也。蘭唐，陂唐之上多生蘭也。」`舉烽烈火，轡者施披，`師古曰：「轡者，御人執轡也。」`方馳千駟，校騎萬師。`師古曰：「方馳，並驅也。校騎，騎而為部校者也。」`虓虎之陳，從橫膠輵，猋泣雷厲，驞駍駖礚，`服虔曰：「虓音哮。」鄧展曰：「泣音粒。」師古曰：「哮虎之陳，謂勇士奮怒，狀如猛獸而為行陳也。泣，猋風疾貌也。驞駍駖礚，皆聲響衆盛也。哮音火交反。輵音葛。驞音匹人反。駍音普萌反。駖音力莖反。礚音口盍反。」`洶洶旭旭，天動地岋。`蘇林曰：「岋音岋岋動搖之岋。」師古曰：「洶音匈。岋音五合反。」`羨漫半散，蕭條數千萬里外。`師古曰：「羨音弋戰反。」`

　　若夫壯士忼慨，殊鄉別趣，`師古曰：「鄉讀曰嚮。」`東西南北，騁耆奔欲。`師古曰：「言隨其所欲而各馳騁取之也。耆讀曰嗜。欲，合韻音弋樹反。」`拕蒼豨，跋犀犛，蹶浮麋。`張晏曰：「跋，躡也。」鄭氏曰：「蹶音馬蹄蹶之蹶。」師古曰：「拕，曳也。跋，反戾也。蹶，蹴也。浮麋，水上浮者也。拕音佗。跋音步末反。」`斮巨狿，搏玄蝯，`師古曰：「斮，斬也。狿，獸名也。解在司馬相如傳。斮音側略反。」`騰空虛，歫連卷。`張晏曰：「連卷之木也。」師古曰：「歫即距字也。卷音拳。」`踔夭蟜，娭澗門，`師古曰：「踔，走也。夭蟜亦木枝曲也。娭，戲也。踔音丑孝反，又音徒釣反。蟜音矯。娭音許其反。」`莫莫紛紛，山谷為之風猋，林叢為之生塵。`師古曰：「莫莫，塵埃貌。紛紛，亂起貌。」`及至獲夷之徒，蹶松栢，掌疾棃；`服虔曰：「獲夷，能獲夷狄者也。」師古曰：「掌，以掌擊也。」`獵蒙蘢，轔輕飛；`師古曰：「蒙蘢，草木所蒙蔽處也。轔，轢也。輕飛猶言輕禽也。轔音吝。」`履般首，帶脩蛇；`如淳曰：「般音班。班首，虎之類也。」師古曰：「履謂踐履之也。脩，長也。」`鉤赤豹，摼象犀；`師古曰：「摼，古牽字。」`跇巒阬，超唐陂。`師古曰：「跇，渡也。巒阬，並解於上。唐陂，陂之有隄唐者也。阬音剛。跇音弋制反。」`車騎雲會，登降闇藹，`師古曰：「闇音烏感反。」`泰華為旒，熊耳為綴。`師古曰：「旒，旌旗之旒也。綴，所以縣旌也。」`木仆山還，漫若天外，`如淳曰：「還音旋。言山為之回旋也。」`儲與虖大溥，聊浪虖宇內。`服虔曰：「儲與，相羊也。溥，水崖也。」師古曰：「聊浪，言游放也。與音餘。溥音普，浪音琅。」`

　　於是天清日晏，`師古曰：「晏，無雲也。」`逢蒙列眥，羿氏控弦。`師古曰：「逢蒙及羿，皆古善射者。列，整也。控，引也。」`皇車幽輵，光純天地，`李竒曰：「純，緣也。」師古曰：「幽輵，車聲也。輵音一轄反。純音之允反。」`望舒彌轡，`師古曰：「望舒，月御也。彌，斂也。言天子之車斂轡徐行，故假望舒為言耳。彌音莫爾反。」`翼乎徐至於上蘭。`晉灼曰：「上蘭觀在上林中。」`移圍徙陳，浸淫蹵部，`師古曰：「部，軍之部校也，言稍聚逼而重。蹵音千欲反。」`曲隊堅重，各案行伍。`師古曰：「隊亦部也。案，依也。隊音徒內反。行音胡郎反。」`壁壘天旋，神抶電擊，`師古曰：「言所抶擊如鬼神雷電也。抶音丑乙反。」`逢之則碎，近之則破，鳥不及飛，獸不得過，軍驚師駭，刮野掃地。`師古曰：「言殺獲皆盡，無遺餘也。掃音先早反。」`及至䍐車飛揚，武騎聿皇；`師古曰：「䍐車，畢䍐之車也。聿皇，疾貌。」`蹈飛豹，絹嘄陽；`師古曰：「嘄陽，費費也，人面黑身，有毛，反踵，見人則笑，脣蔽其目。絹音工犬反。嘄音工聊反。費音扶味反。」`追天寶，出一方；`應劭曰：「天寶，陳寶也。」晉灼曰：「天寶雞頭人身。」`應駍聲，擊流光。壄盡山窮，囊括其雌雄，`如淳曰：「陳寶神來下時，駍然有聲，又有光精也。」應劭曰：「下時窮極山川天地之間，然後得其雌雄也。」師古曰：「雄在陳倉，雌在南陽也。故云野盡山窮也。駍音普萌反。」`沈沈容容，遙噱虖紭中。`師古曰：「口內之上下名為噱，言禽獸奔走倦極，皆遙張噱吐舌於紭罔之中也。」師古曰：「噱音其略反。紭，古紘字。」`三軍芒然，窮冘閼與，`孟康曰：「冘，行也。閼，止也。言三軍之盛，窮閼禽獸，使不得逸漏也。」晉灼曰：「閼與，容貌也。」師古曰：「閼與，容暇之貌也。芒音莫郎反。冘音淫。閼音於庶反。與音豫。」`亶觀夫票禽之紲隃，犀兕之抵觸，熊羆之挐攫，虎豹之凌遽，`師古曰：「亶讀曰但。票禽，輕疾之禽也。紲與跇同。紲，度也。隃與踰同。挐，牽引也。攫，搏持之也。凌，戰栗也。遽，惶也。票音頻妙反。紲音弋制反。觸，合韻音昌樹反。挐音女居反。攫音钁。遽音詎。」`徒角搶題注，蹙竦讋怖，魂亡魄失，觸輻關脰。`師古曰：「徒亦但也。搶猶刺也。題，頟也。脰，頸也。言衆獸迫急，以角搶地，以頟注地，或自觸車輻，關頸而死也。搶音千羊反。蹙音子育反。脰音豆。」`妄發期中，進退履獲，`師古曰：「言矢雖妄發而必有中，進則履之，退則獲之。」`創淫輪夷，丘累陵聚。`師古曰：「淫，過也。夷，平也。言創過大，血流平於車輪也。丘累陵聚，言其積多。」`

　　於是禽殫中衰，`師古曰：「殫，盡也。中，射中也，音竹仲反。」`相與集於靖冥之館，`晉灼曰：「靖冥，深閑之館。」`以臨珍池。灌以岐梁，溢以江河，`晉灼曰：「梁，梁山也。」服虔曰：「珍池，山下之流也。」`東瞰目盡，西暢亡厓，`師古曰：「瞰，視也。目盡，極望無厓，言廣遠也。」`隨珠和氏，焯爍其陂。`師古曰：「焯，古灼字也。焯爍，光貌。爍音式藥反。」`玉石嶜崟，眩燿青熒，`師古曰：「玉石，石之似玉者也。嶜崟，高銳貌。青熒，言其色青而有光熒也。嶜音仕金反。崟音牛林反。」`漢女水潛，怪物暗冥，不可殫形。`應劭曰：「漢女，鄭交甫所逢二女，弄大珠，大如荊雞子。」師古曰：「不可殫形，不能盡其形貌之狀。」`玄鸞孔雀，翡翠垂榮，`師古曰：「言其毛羽有光華。」`王雎關關，鴻鴈嚶嚶，`師古曰：「王雎，雎鳩也。關關，和聲也。嚶嚶，相命聲也。嚶音於行反。」`群娭虖其中，噍噍昆鳴；`師古曰：「娭，戲也。昆，同也。娭音許其反。噍音子由反。」`鳧鷖振鷺，上下砰礚，聲若雷霆。`師古曰：「鳧，水鳥，即今之野鴨也。鷖，鳥屬也。鷺，白鳥也。振者，言振羽翼而飛也。詩大雅曰『鳧鷖在涇』，周頌曰『振鷺于飛』，三者皆水鳥也。言其群飛上下，翅翼之聲若雷霆也。鷖音音烏奚反。砰音普萌反。」`乃使文身之技，水格鱗蟲，`服虔曰：「文身，越人也，能入水取物。」`凌堅冰，犯嚴淵，探巖排碕，薄索蛟螭，`師古曰：「嚴，言不可犯也。巖，水岸嶔巖之處也。碕，曲岸也。薄，迫也。索，搜求也。碕音鉅依反。嶔音口銜反。」`蹈獱獺，`蘇林曰：「獱音賔。」師古曰：「獺，形如狗，在水中食魚。獱，小獺也。獺音它曷反。」`據黿鼉，抾靈蠵。`鄭氏曰：「抾音怯。」應劭曰：「蠵，大龜也。雄曰毒冒，雌曰觜蠵。」師古曰：「抾，挹取也，又音袪。蠵音弋隨反，又音攜。」`入洞穴，`晉灼曰：「洞穴，禹穴也。」師古曰：「洞，通也。」`出蒼梧，乘鉅鱗，騎京魚。`師古曰：「京，大也，或讀為鯨。鯨，大魚也。」`浮彭蠡，目有虞。`應劭曰：「彭蠡，大澤，在豫章。」師古曰：「目猶視也，望也。有虞謂舜陟方在江南，言遙望也。」`方椎夜光之流離，剖明月之珠胎，`師古曰：「珠在蛤中若懷妊然，故謂之胎也。椎音直佳反，其字從木。」`鞭洛水之虙妃，餉屈原與彭胥。`師古曰：「彭，彭咸，胥，伍子胥，皆水死者。虙讀曰伏。」`

　　於玆虖鴻生鉅儒，俄軒冕，雜衣裳，`師古曰：「俄俄，陳舉之貌。雜者，言衣與裳皆雜色也。」`脩唐典，匡雅頌，`師古曰：「匡，正也。」`揖讓於前。昭光振燿，蠁曶如神，`師古曰：「蠁與嚮同。曶與忽同。」`仁聲惠於北狄，武義動於南鄰。`師古曰：「南方有金鄰之國，極遠也，故云南鄰。一曰，鄰邑也。」`是以旃裘之王，胡貉之長，移珍來享，抗手稱臣。`如淳曰：「以物與人曰移。」師古曰：「貉，東北夷也。享，獻也。抗，舉手也，言其肅恭合掌而拜也。貉音莫百反。」`前入圍口，後陳盧山。`孟康曰：「單于南庭山也。」`羣公常伯楊朱、墨翟之徒`師古曰：「常伯，侍中也。解在谷永傳。楊朱、墨翟，取古賢以為喻也。」`喟然稱曰：`師古曰：「喟，歎息也，音丘位反。」`「崇哉乎德，雖有唐、虞、大夏、成周之隆，何以侈玆！太古之覲東嶽，禪梁基，舍此世也，其誰與哉？」

　　上猶謙讓而未俞也，`張晏曰：「俞，然也。」師古曰：「俞音踰。」`方將上獵三靈之流，下決醴泉之滋，`如淳曰：「三靈，日月星垂象之應也。」師古曰：「流者，言其和液下流。」`發黃龍之穴，窺鳳皇之巢，臨麒麟之囿，幸神雀之林；奢雲夢，侈孟諸，`師古曰：「雲夢，楚藪澤名也。春秋昭公三年『楚靈王與鄭伯田于江南之夢』。孟諸，宋藪澤名。文公十年『楚穆王欲伐宋，昭公導之以田孟諸』。言今皆以二者為奢侈而改也。」`非章華，是靈臺，`師古曰：「言以楚靈王章華之臺為非，而周文王靈臺之制為是也。」`罕徂離宮而輟觀游，`師古曰：「罕，希也。徂，往也。輟，止也。」`土事不飾，木功不彫，承民乎農桑，`師古曰：「承，舉也。」`勸之以弗迨，儕男女使莫違；`師古曰：「儕，耦也。違謂失婚姻時也。儕音仕皆反。」`恐貧窮者不徧被洋溢之饒，開禁苑，散公儲，創道德之囿，弘仁惠之虞，`師古曰：「虞與娛同。」`馳弋乎神明之囿，覽觀乎羣臣之有亡；放雉菟，收罝罘，麋鹿芻蕘與百姓共之，`師古曰：「芻所以飤牛馬。蕘，草薪。」`蓋所以臻玆也。於是醇洪鬯之德，豐茂世之規，`師古曰：「洪，大也。鬯與暢同。暢，通也。」`加勞三皇，勗勤五帝，不亦至乎！乃祗莊雍穆之徒，`師古曰：「祇莊，敬也。雍穆，和也。」`立君臣之節，崇賢聖之業，未皇苑囿之麗，`師古曰：「皇，暇也。」`游獵之靡也，因回軫還衡，`師古曰：「軫，輿後橫木也。衡，轅前橫木也。」`背阿房，反未央。

* * *

