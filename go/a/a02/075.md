

##### 漢書
	`卷七十五 ‧ 眭兩夏侯京翼李傳第四十五`

* * *

眭弘字孟，魯國蕃人也。`師古曰：「眭音息隨反。今河朔尚有此姓，音字皆然。而韋昭、應劭並云音桂，非也。今有炅姓，乃音桂耳。漢之決錄又不作眭字，寧可混糅將為一族？又近代學者旁引炅氏譜以相附著。私譜之文出於閭巷，家自為說，事非經典，苟引先賢，妄相假託，無所取信，寧足據乎？蕃音皮。」`少時好俠，鬬雞走馬，長乃變節，從嬴公受春秋。`師古曰：「嬴，姓也。公，長老之號耳。」`以明經為議郎，至符節令。

孝昭元鳳三年正月，泰山萊蕪山南匈匈有數千人聲，民視之，有大石自立，高丈五尺，大四十八圍，入地深八尺，三石為足。石立後有白烏數千下集其旁。是時昌邑有枯社木卧復生，`師古曰：「社木，社主之樹也。」`又上林苑中大柳樹斷枯卧地，亦自立生，有蟲食樹葉成文字，曰「公孫病已立」，孟推春秋之意，以為「石柳皆陰類，下民之象，泰山者代宗之嶽，王者易姓告代之處。今大石自立，僵柳復起，`師古曰：「僵，偃也，偃卧於地，音居羊反。」`非人力所為，此當有從匹夫為天子者。枯社木復生，故廢之家公孫氏當復興者也。」孟意亦不知其所在，即說曰：「先師董仲舒有言，雖有繼體守文之君，不害聖人之受命。漢家堯後，有傳國之運。漢帝宜誰差天下，求索賢人，`師古曰：「誰，問；差，擇也。問擇天下賢人。」`䄠以帝位，`師古曰：「䄠，古禪字也。」`而退自封百里，如殷周二王後，以承順天命。」孟使友人內官長賜上此書。`師古曰：「內官，署名。百官表云：『內官長丞，初屬少府，中屬主爵，後屬宗正。』賜者，其長之名。」`時，昭帝幼，大將軍霍光秉政，惡之，下其書廷尉。奏賜、孟妄設祅言惑衆，大逆不道，皆伏誅。後五年，孝宣帝興於民閒，即位，徵孟子為郎。

夏侯始昌，魯人也。通五經，以齊詩、尚書敎授。自董仲舒、韓嬰死後，武帝得始昌，甚重之。始昌明於陰陽，先言柏梁臺災日，至期日果災。時昌邑王以少子愛，上為選師，始昌為太傅。年老，以壽終。族子勝亦以儒顯名。

夏侯勝字長公。初，魯共王分魯西寧鄉以封子節侯，`師古曰：「共讀如恭。恭王名餘，景帝之子也。」`別屬大河，大河後更名東平，故勝為東平人。勝少孤，好學，從始昌受尚書及洪範五行傳，說災異。後事蕑卿，`師古曰：「姓蕑名卿。蕑音姦。」`又從歐陽氏問。為學精孰，所問非一師也。善說禮服。`師古曰：「禮之喪服也。」`徵為博士、光祿大夫。會昭帝崩，昌邑王嗣立，數出。`師古曰：「每出游戲也。」`勝當乘輿前諫曰：「天乆陰而不雨，臣下有謀上者，陛下出欲何之？」`師古曰：「之，往也。」`王怒，謂勝為祅言，縛以屬吏。`師古曰：「屬，委也。音之欲反。」`吏白大將軍霍光，光不舉法。是時，光與車騎將軍張安世謀欲廢昌邑王。光讓安世以為泄語，安世實不言。迺召問勝，勝對言：「在鴻範傳曰『皇之不極，厥罰常陰，時則下人有伐上者』，惡察察言，`師古曰：「惡謂忌諱也。察為計謀不敢明顯言之也。五行志曰『不敢察察言』也。」`故云臣下有謀。」光、安世大驚，以此益重經術士。後十餘日，光卒與安世白太后，`師古曰：「卒，終也。」`廢昌邑王，尊立宣帝。光以為羣臣奏事東宮，太后省政，`師古曰：「省，視也。」`宜知經術，白令勝用尚書授太后。遷長信少府，賜爵關內侯，以與謀廢立，`師古曰：「與讀曰豫。」`定策安宗廟，益千戶。

宣帝初即位，欲襃先帝，詔丞相御史曰：「朕以眇身，蒙遺德，承聖業，奉宗廟，夙夜惟念。`師古曰：「惟，思也。」`孝武皇帝躬仁誼，厲威武，北征匈奴，單于遠遁，南平氐羌、昆明、甌駱兩越，`師古曰：「甌駱皆越號。」`東定薉、貉、朝鮮，`張晏曰：「薉也，貉也，在遼東之東。」師古曰：「薉字與穢字同。貉音莫客反。」`廓地斥境，立郡縣，百蠻率服，款塞自至，珍貢陳於宗廟；協音律，造樂歌，薦上帝，封太山，立明堂，改正朔，易服色；明開聖緒，尊賢顯功，興滅繼絕，襃周後；備天地之禮，廣道術之路。上天報況，`師古曰：「況，賜也。」`符瑞並應，寶鼎出，白麟獲，海效鉅魚，`師古曰：「效，致也。鉅，大也。」`神人並見，山稱萬歲。功德茂盛，不能盡宣，而廟樂未稱，`師古曰：「稱，副也。」`朕甚悼焉。其與列侯、二千石、博士議。」於是羣臣大議廷中，皆曰：「宜如詔書。」長信少府勝獨曰：「武帝雖有攘四夷廣土斥境之功，然多殺士衆，竭民財力，奢泰亡度，天下虛耗，`師古曰：「耗，減也。音呼到反。」`百姓流離，物故者半。`師古曰：「物故謂死也。」`蝗蟲大起，赤地數千里，`師古曰：「言無五穀之苗。」`或人民相食，畜積至今未復。`師古曰：「畜讀曰蓄。」`亡德澤於民，不宜為立廟樂。」公卿共難勝曰：「此詔書也。」勝曰：「詔書不可用也。人臣之誼，宜直言正論，非苟阿意順指。議已出口，雖死不悔。」於是丞相義、御史大夫廣明`師古曰：「蔡義、田廣明。」`劾奏勝非議詔書，毀先帝，不道，及丞相長史黃霸阿縱勝，不舉劾，俱下獄。有司遂請尊孝武帝廟為世宗廟，奏盛德、文始、五行之舞，天下世世獻納，以明盛德。武帝巡狩所幸郡國凡四十九，皆立廟，如高祖、太宗焉。

勝、霸旣乆繫，霸欲從勝受經，勝辭以罪死。霸曰：「『朝聞道，夕死可矣』。」`師古曰：「論語稱孔子曰『朝聞道，夕死可矣』，故霸引之。」`勝賢其言，遂授之。繫再更冬，`師古曰：「更，歷也，音工衡反。」`講論不怠。

至四年夏，關東四十九郡同日地動，或山崩，壞城郭室屋，殺六千餘人。上乃素服，避正殿，遣使者吊問吏民，賜死者棺錢。下詔曰：「蓋災異者，天地之戒也。朕承洪業，託士民之上，未能和羣生。曩者地震北海、琅邪，壞祖宗廟，朕甚懼焉。其與列侯、中二千石博問術士，有以應變，補朕之闕，毋有所諱。」因大赦，勝出為諫大夫給事中，霸為楊州刺史。

勝為人質樸守正，簡易亡威儀。見時謂上為君，`師古曰：「見，見於天子。」`誤相字於前，`師古曰：「前，天子之前也。君前臣名不當相呼字也。」`上亦以是親信之。`師古曰：「知其質樸也。」`甞見，出道上語，`師古曰：「入見天子而以其言為外人道之。」`上聞而讓勝，`師古曰：「讓，責也。」`勝曰：「陛下所言善，臣故揚之。堯言布於天下，至今見誦。臣以為可傳，故傳耳。」朝庭每有大議，上知勝素直，謂曰：「先生通正言，無懲前事。」`師古曰：「通謂陳道之也。懲，創也。前事謂坐議廟樂事。」`

勝復為長信少府，遷太子太傅。受詔撰尚書、論語說，`師古曰：「解說其意，若今義疏也。」`賜黃金百斤。年九十卒官，賜冢塋，葬平陵。太后賜錢二百萬，為勝素服五日，以報師傅之恩，儒者以為榮。

始，勝每講授，常謂諸生曰：「士病不明經術；經術苟明，其取青紫如俛拾地芥耳。`師古曰：「地芥謂草芥之橫在地上者。俛而拾之，言其易而必得也。青紫，卿大夫之服也。俛即俯字也。」`學經不明，不如歸耕。」

勝從父子建字長卿，`師古曰：「從父昆弟之子，名建字長卿。」`自師事勝及歐陽高，左右采獲，`師古曰：「言於勝及高兩處采問疑義而得。」`又從五經諸儒問與尚書相出入者，牽引以次章句，具文飾說。勝非之曰：「建所謂章句小儒，破碎大道。」建亦非勝為學疏略，難以應敵。建卒自顓門名經，`師古曰：「顓與專同。專門者，自別為一家之學。」`為議郎博士，至太子少傅。勝子兼為左曹太中大夫，孫堯至長信少府、司農、鴻臚，曾孫蕃郡守、州牧、長樂少府。勝同產弟子賞為梁內史，梁內史子定國為豫章太守。而建子千秋亦為少府、太子少傅。

京房字君明，東郡頓丘人也。治易，事梁人焦延壽。延壽字贛。`師古曰：「贛音貢。」`贛貧賤，以好學得幸梁王，王共其資用，`師古曰：「共讀曰恭。」`令極意學。旣成，為郡史，察舉補小黃令。以候司先知姦邪，盜賊不得發。`師古曰：「以其常先知姦邪，故欲為盜賊者，不敢起發。」`愛養吏民，化行縣中。舉最當遷，`師古曰：「以課最而被舉，故欲遷為他官也。」`三老官屬上書願留贛，有詔許增秩留，`師古曰：「依許留而增其秩。」`卒於小黃。贛常曰：「得我道以亡身者，京生也。」其說長於災變，分六十卦，更直日用事，以風雨寒溫為候：`孟康曰：「分卦直日之法，一爻主一日，六十四卦為三百六十日。餘四卦，震、離、兊、坎，為方伯監司之官。所以用震、離、兊、坎者，是二至二分用事之日，又是四時各專王之氣。各卦主時，其占法各以日觀其善惡也。」師古曰：「更音工衡反。」`各有占驗。房用之尤精。好鍾律，知音聲。初元四年以孝廉為郎。

永光、建昭閒，西羌反，日蝕，又乆青亡光，陰霧不精。`師古曰：「精謂日光清明也。」`房數上疏，先言其將然，`師古曰：「言且欲有此事。」`近數月，遠一歲，所言屢中，天子說之。`師古曰：「說讀曰悅。」`數召見問，房對曰：「古帝王以功舉賢，則萬化成，瑞應著，`師古曰：「萬化，萬機之事，施敎化者也。一曰萬物之類也。」`末世以毀譽取人，故功業廢而致災異。宜令百官各試其功，災異可息。」詔使房作其事，房奏考功課吏法。`晉灼曰：「令丞尉治一縣，崇敎化亡犯法者輒遷。有盜賊，滿三日不覺者則尉事也。令覺之，自除，二尉負其二。率相准如此法。」`上令公卿朝臣與房會議溫室，`師古曰：「溫室，殿名也。」`皆以房言煩碎，令上下相司，不可許。上意鄉之。`師古曰：「鄉讀曰嚮。」`時部刺史奏事京師，上召見諸刺史，令房曉以課事，刺史復以為不可行。唯御史大夫鄭弘、光祿大夫周堪初言不可，後善之。

是時中書令石顯顓權，`師古曰：「顓與專同。」`顯友人五鹿充宗為尚書令，與房同經，論議相非。二人用事，房甞宴見，`師古曰：「以閒宴時而入見天子。」`問上曰：「幽厲之君何以危？所任者何人也？」上曰：「君不明，而所任者巧佞。」房曰：「知其巧佞而用之邪，將以為賢也？」上曰：「賢之。」房曰：「然則今何以知其不賢也？」上曰：「以其時亂而君危知之。」房曰：「若是，任賢必治，任不肖必亂，必然之道也。幽厲何不覺寤而更求賢，曷為卒任不肖以至於是？」`師古曰：「卒，終也。」`上曰：「臨亂之君各賢其臣，令皆覺寤，天下安得危亡之君？」房曰：「齊桓公、秦二世亦甞聞此君而非笑之，然則任豎刁、趙高，政治日亂，盜賊滿山，何不以幽厲卜之而覺寤乎？」上曰：「唯有道者能以往知來耳。」房因免冠頓首，曰：「春秋紀二百四十二年災異，以視萬世之君。`師古曰：「視讀曰示。」`今陛下即位已來，日月失明，星辰逆行，山崩泉涌，地震石隕，夏霜冬靁，`師古曰：「靁，古雷字。」`春凋秋榮，隕霜不殺，水旱螟蟲，民人飢疫，盜賊不禁，刑人滿市，春秋所記災異盡備。`師古曰：「言今皆備有之。」`陸下視今為治邪，亂邪？所任用者誰與？」`師古曰：「與讀曰歟。」`上曰：「然幸其瘉於彼，又以為不在此人也。」`師古曰：「瘉與愈同，愈猶勝也。言今之災異及政道猶幸勝於往日，又不由所任之人。」`房曰：「夫前世之君亦皆然矣。臣恐後之視今，猶今之視前也。」上良乆迺曰：「今為亂者誰哉？」房曰：「明主宜自知之。」上曰：「不知也；如知，`師古曰：「如，若也。」`何故用之？」房曰：「上最所信任，與圖事帷幄之中進退天下之士者是矣。」`師古曰：「圖，謀也。」`房指謂石顯，上亦知之，謂房曰：「已諭。」`師古曰：「言已曉此意。」`

房罷出，後上令房上弟子曉知考功課吏事者，欲試用之。房上中郎任良、姚平，「願以為刺史，試考功法，臣得通籍殿中，為奏事，以防雍塞。」`師古曰：「雍讀曰壅。」`石顯、五鹿充宗皆疾房，欲遠之，`師古曰：「出之，令遠去。」`建言宜試以房為郡守。`師古曰：「立議云然也。」`元帝於是以房為魏郡太守，秩八百石，居得以考功法治郡。房自請，願無屬刺史，得除用它郡人，自弟吏千石已下，`如淳曰：「令長屬縣，自課第殿最。」`歲竟乘傳奏事。`師古曰：「傳音張戀反。其下亦同。」`天子許焉。

房自知數以論議為大臣所非，內與石顯、五鹿充宗有隙，不欲遠離左右，及為太守，憂懼。以建昭二年二月朔拜，上封事曰：「辛酉已來，蒙氣衰去，太陽精明，臣獨欣然，以為陛下有所定也。然少陰倍力而乘消息。`孟康曰：「房以消息卦為辟。辟，君也。息卦曰太陰，消卦曰太陽，其餘卦曰少陰少陽，謂臣下也。并力雜卦氣干消息也。」`臣疑陛下雖行此道，猶不得如意，臣竊悼懼。守陽平侯鳳欲見未得，己卯，臣拜為太守，此言上雖明下猶勝之効也。`師古曰：「言權臣蔽主之明，故己出為郡守也。」`臣出之後，恐必為用事所蔽，身死而功不成，故願歲盡乘傳奏事，蒙哀見許。迺辛巳蒙氣復乘卦，太陽侵色，`張晏曰：「晉卦、解卦也。太陽侵色，謂大壯。」`此上大夫覆陽而上意疑也。`師古曰：「覆，掩蔽也。」`己卯、庚辰之閒，必有欲隔絕臣令不得乘傳奏事者。」

房未發，上令陽平侯鳳承制詔房，止無乘傳奏事。房意愈恐，去至新豐，因郵上封事曰：`師古曰：「郵，行書者也，若今傳送文書矣。郵音尤。」`「臣前以六月中言遯卦不効，法曰：『道人始去，寒，涌水為災。』`師古曰：「道人，有道術之人也。天氣寒而又有水涌出也。」`至其七月，涌水出。臣弟子姚平謂臣曰：『房可謂知道，未可謂信道也。房言災異，未甞不中，涌水已出，道人當逐死，尚復何言？』臣曰：『陛下至仁，於臣尤厚，雖言而死，臣猶言也。』`師古曰：「自云不避死也。」`平又曰：『房可謂小忠，未可謂大忠也。昔秦時趙高用事，有正先者，`孟康曰：「姓正名先，秦博士也。」`非刺高而死，高威自此成，故秦之亂，正先趣之。』`師古曰：「趣讀曰促。」`今臣得出守郡，自詭効功，`師古曰：「詭，責也，自以為憂責也。」`恐未效而死。惟陛下毋使臣塞涌水之異，`師古曰：「塞亦當也。」`當正先之死，為姚平所笑。」

房至陝，`師古曰：「陝，弘農之縣也，音式冉反。」`復上封事曰：「乃丙戌小雨，丁亥蒙氣去，然少陰并力而乘消息，戊子益甚，到五十分，蒙氣復起。`孟康曰：「分一日為八十分，分起夜半，是為戊子之日日在已西而蒙也。蒙常以晨夜，今向中而蒙起，是臣黨盛君不勝也。」`此陛下欲正消息，雜卦之黨并力而爭，消息之氣不勝。彊弱安危之機不可不察。己丑夜，有還風盡辛卯，`孟康曰：「諸卦氣以寒溫不効後九十一日為還風。還風，暴風也。風為敎令，言正令還也。」`太陽復侵色，至癸巳，日月相薄，`孟康曰：「京房傳曰：『雖非日月同宿之時，陰道盛，猶上薄日光如此，但日無光不食也。』」`此邪陰同力而太陽為之疑也。臣前白九年不改，必有星亡之異。`張晏曰：「九，陽數之極也。」孟康曰：「晝食為旣，夜食為盡，而星亡為星不見也。」`臣願出任良試考功，臣得居內，星亡之異可去。議者知如此於身不利，臣不可蔽，故云使弟子不若試師。臣為刺史又當奏事，故復云為刺史恐太守不與同心，不若以為太守，此其所以隔絕臣也。陛下不違其言而遂聽之，此迺蒙氣所以不解，太陽亡色者也。臣去稍遠，太陽侵色益甚，唯陛下毋難還臣而易逆天意。`師古曰：「易，輕也。音弋豉反。」`邪說雖安于人，天氣必變，故人可欺，天不可欺也。願陛下察焉。」房去月餘，竟徵下獄。

初，淮陽憲王舅張博從房受學，以女妻房。房與相親，每朝見，輒為博道其語，`師古曰：「所與天子言，皆具說之。」`以為上意欲用房議，而羣臣惡其害己，故為衆所排。博曰：「淮陽王上親弟，敏達好政，欲為國忠。`師古曰：「為音于偽反。」`今欲令王上書求入朝，得佐助房。」房曰：「得無不可？」`師古曰：「恐不可也。」`博曰：「前楚王朝薦士，何為不可？」房曰：「中書令石顯、尚書令五鹿君相與合同，巧佞之人也，事縣官十餘年；及丞相韋侯，`師古曰：「韋玄成也。」`皆乆亡補於民，可謂亡功矣。此尤不欲行考功者也。淮陽王即朝見，勸上行考功，事善；不然，但言丞相、中書令任事久而不治，可休丞相，以御史大夫鄭弘代之，遷中書令置他官，以鉤盾令徐立代之，如此，房考功事得施行矣。」博具從房記諸所說災異事，因令房為淮陽王作求朝奏草，皆持東與淮陽王。石顯微司具知之，以房親近，未敢言。及房出守郡，顯告房與張博通謀，非謗政治，歸惡天子，詿誤諸侯王，語在憲王傳。初，房見道幽厲事，出為御史大夫鄭弘言之。房、博皆棄巿，弘坐免為庶人。房本姓李，推律自定為京氏，死時年四十一。

翼奉字少君，東海下邳人也。治齊詩，與蕭望之、匡衡同師。三人經術皆明，衡為後進，望之施之政事，而奉惇學不仕，好律歷陰陽之占。元帝初即位，諸儒薦之，徵待詔宦者署，數言事宴見，天子敬焉。

時，平昌侯王臨以宣帝外屬侍中，稱詔欲從奉學其術。奉不肯與言，而上封事曰：「臣聞之於師，治道要務，在知下之邪正。人誠鄉正，`師古曰：「鄉讀曰嚮。」`雖愚為用；若迺懷邪，知益為害。知下之術，在於六情十二律而已。北方之情，好也；好行貪狼，申子主之。`孟康曰：「北方水，水生於申，盛於子。水性觸地而行，觸物而潤，多所好故；多好則貪而無厭，故為貪狼也。」`東方之情，怒也；怒行陰賊，亥卯主之。`孟康曰：「東方木，木生於亥，盛於卯。木性受水氣而生，貫地而出，故為怒；以陰氣賊害土，故為陰賊也。」`貪狼必待陰賊而後動，陰賊必待貪狼而後用，二陰並行，是以王者忌子卯也。禮經避之，春秋諱焉。`李竒曰：「北方陰也，卯又陰賊，故為二陰，王者忌之，不舉樂。春秋、禮記說皆同。賈氏說：『桀以乙卯亡，紂以甲子喪，惡以為戒。』」張晏曰：「子刑卯，卯刑子，相刑之日，故以為忌。而云夏以乙卯亡，殷以甲子亡，不推湯武以興，此說非也。」師古曰：「儒者以為子卯夏殷亡日，大失之矣。何儒亮以為學者雖駁云，只取夏殷亡日，不論殷周之興，以為大失，不博考其義。且天人之際，其理相符，有德者昌，無德者亡。以桀紂之暴虐，又遇惡日，其理必亡。以湯武之德，固先天而天不違，所謂德能消殃矣，豈殃能消德也！」`南方之情，惡也；惡行廉貞，寅午主之。`孟康曰：「南方火，火生於寅，盛於午。火性炎猛，無所容受，故為惡；其氣精專嚴整，故為廉貞。」`西方之情，喜也；喜行寬大，巳酉主之。`孟康曰：「西方金，金生於巳，盛於酉。金之為物，喜以利刃加於萬物，故為喜；利刃所加，無不寬大，故曰寬大也。」`二陽並行，是以王者吉午酉也。詩曰：『吉日庚午。』`師古曰：「小雅吉日之詩也。其詩曰『吉日庚午，旣差我馬』，言以庚午之吉日簡擇車馬以出田也。」`上方之情，樂也；樂行姦邪，辰未主之。`孟康曰：「上方謂北與東也。陽氣所萌生，故為上。辰，窮水也。未，窮木也。翼氏風角曰『木落歸本，水流歸末』，故木利在亥，水利在辰，盛衰各得其所，故樂也。水窮則無隙不入，木上出，窮則旁行，故為姦邪。」`下方之情，哀也；哀行公正，戌丑主之。`孟康曰：「下方謂南與西也。陰氣所萌生，故為下。戌，窮火也。丑，窮金也。翼氏風角曰『金剛火彊，各歸其鄉』，故火刑於午，金刑於酉。酉午，金火之盛也。盛時而受刑，至窮無所歸，故曰哀也。火性無所私，金性方剛，故曰公正。」`辰未屬陰，戌丑屬陽，萬物各以其類應。今陛下明聖虛靜以待物至，萬事雖衆，何聞而不諭，`師古曰：「諭謂曉解之。」`豈況乎執十二律而御六情！於以知下參實，亦甚優矣，萬不失一，自然之道也。迺正月癸未日加申，有暴風從西南來。未主姦邪，申主貪狼，風以大陰下抵建前，是人主左右邪臣之氣。`張晏曰：「初元二年，歲在甲戌，正月二十二日癸未也，太陰在太歲後。」孟康曰：「時太陰在未，月建在寅，風從未下至寅南也。建為主氣，太陰臣氣也，加主氣，是人主左右邪臣驗也。」晉灼曰：「癸未日風，未辰也，時加申。張說是也。」`平昌侯比三來見臣，皆以正辰加邪時。辰為客，時為主人。以律知人情，王者之祕道也，`張晏曰：「平昌侯欲依上來學，為時邪也。風日加申，申知祕道也。」孟康曰：「謂乙丑之日也。丑為正日，加未而來為邪時。」晉灼曰：「奉以未為邪時，占知平昌侯為邪人，此當言皆以邪辰加邪時，字誤作正耳。下言大邪之見，辰時俱邪是也。翼氏曰『五行動為五音，四時散為十二律』也。」`愚臣誠不敢以語邪人。」

上以奉為中郎，召問奉：「來者以善日邪時，孰與邪日善時？」奉對曰：「師法用辰不用日。`孟康曰：「假令甲子日，子為辰，甲為日，用子不用甲也。」`辰為客，時為主人。見於明主，侍者為主人。`張晏曰：「禮，君燕見臣，則使臣為主人，故侍者為主人。」`辰正時邪，見者正，侍者邪；辰邪時正，見者邪，侍者正。忠正之見，侍者雖邪，辰時俱正；`孟康曰：「大正厭小邪也。凡辰時屬南與西為正，北與東為邪。」晉灼曰：「以上占推之，南方巳午、西方酉戌、東北寅丑為正，西南申未、北方亥子、東方辰卯為邪。」`大邪之見，侍者雖正，辰時俱邪。`孟康曰：「大邪厭小正也。」`即以自知侍者之邪，而時邪辰正，見者反邪；`孟康曰：「凡占以見者為本。今自知侍者邪，而時復邪，則邪無所施，故屬見者。」晉灼曰：「上言忠正客見，侍者雖邪，辰時俱正，然則小邪屬主人矣。何以知之，見者以大正來反我小邪故也。」`即以自知侍者之正，而時正辰邪，見者反正。`孟康曰：「已自知侍者正，而時復正，則正無所施。辰雖邪，而見者更正也。」晉灼曰：「上言大邪客見，侍者雖正，辰時俱邪，然則小正屬主人矣。以此法占之，即以自知主人之正，而時正辰邪矣。何以知之？見者以大邪來反我小正故也。」`辰為常事，時為一行。`孟康曰：「假令甲子日，則一日一夜為子。時，十二時也。日加之，行過也。」`辰疏而時精，其效同功，必三五觀之，然後可知。故曰：察其所繇，`師古曰：「繇與由同。」`省其進退，參之六合五行，則可以見人性，知人情。難用外察，從中甚明，故詩之為學，情性而已。五性不相害，六情更興廢。`師古曰：「更音工衡反。」`觀性以歷，`張晏曰：「性謂五行也。歷謂日也。」晉灼曰：「翼氏五性：肝性靜，靜行仁，甲己主之；心性躁，躁行禮，丙辛主之；脾性力，力行信，戊癸主之；肺性堅，堅行義，乙庚主之；腎性智，智行敬，丁壬主之也。」`觀情以律，`張晏曰：「情謂六情，廉貞、寬大、公正、姦邪、陰賊、貪狼也。律，十二律也。」`明主所宜獨用，難與二人共也。故曰：『顯諸仁，臧諸用。』`師古曰：「易上繫之辭也。道周萬物，故曰顯諸仁；日用不知，故曰藏諸用也。」`露之則不神，獨行則自然矣，唯奉能用之，學者莫能行。」

是歲，關東大水，郡國十一飢，疫尤甚。上迺下詔江海陂湖園池屬少府者以假貧民，勿租稅；損大官膳，減樂府員，省苑馬，諸宮館稀御幸者勿繕治；太僕少府減食穀馬，水衡省食肉獸。明年二月戊午，地震。其夏，齊地人相食。七月己酉，地復震。上曰：「蓋聞賢聖在位，陰陽和，風雨時，日月光，星辰靜，黎庶康寧，考終厥命。今朕共承天地，託于公侯之上，明不能燭，德不能綏，災異並臻，連年不息。乃二月戊午，地大震于隴西郡，毀落太上廟殿壁木飾，壞敗豲道縣城郭官寺及民室屋，`師古曰：「豲音桓。」`厭殺人衆，山崩地裂，水泉涌出。一年地再動，天惟降災，震驚朕躬。治有大虧，咎至於此。夙夜兢兢，不通大變，深懷鬱悼，未知其序。比年不登，元元困乏，不勝飢寒，以陷刑辟，朕甚閔焉。憯怛於心。`師古曰：「憯音千感反。」`已詔吏虛倉廩，開府臧，振捄貧民。`師古曰：「捄，古救字。」`羣司其茂思天地之戒，`師古曰：「茂，勉也。」`有可蠲除減省以便萬姓者，各條奏。悉意陳朕過失，靡有所諱。」`師古曰：「悉，盡也。」`因赦天下，舉直言極諫之士。奉奏封事曰：

　　臣聞之於師曰，天地設位，懸日月，布星辰，分陰陽，定四時，列五行，以視聖人，`師古曰：「視讀曰示。下亦類此。」`名之曰道。聖人見道，然後知王治之象，故畫州土，建君臣，立律歷，陳成敗，以視賢者，名之曰經。賢者見經，然後知人道之務，則詩、書、易、春秋、禮、樂是也。易有陰陽，詩有五際，`應劭曰：「君臣、父子、兄弟、夫婦、朋友也。」孟康曰：「詩內傳：『五際，卯、酉、午、戌、亥也。陰陽終始際會之歲，於此則有變改之政也。』」`春秋有災異，皆列終始，推得失，考天心，以言王道之安危。至秦乃不說，傷之以法，`師古曰：「說音悅。言不悅詩、書而以文法傷文學之人也。」`是以大道不通，至於滅亡。今陛下明聖，深懷要道，燭臨萬方，`師古曰：「燭，照也。」`布德流惠，靡有闕遺。罷省不急之用，振救困貧，賦醫藥，`師古曰：「賦謂分給之。」`賜棺錢，恩澤甚厚。又舉直言，求過失，盛德純備，天下幸甚。

　　臣奉竊學齊詩，聞五際之要十月之交篇，`師古曰：「小雅篇名也。」`知日蝕地震之效昭然可明，猶巢居知風，穴處知雨，`師古曰：「巢居，烏鵲之屬也。穴處，狐貍之類也。」`亦不足多，適所習耳。臣聞人氣內逆，則感動天地；天變見於星氣日蝕，地變見於竒物震動。所以然者，陽用其精，陰用其形，猶人之有五臧六體，五臧象天，六體象地。故臧病則氣色發於面，體病則欠申動於貌。今年太陰建於甲戌，律以庚寅初用事，歷以甲午從春。`孟康曰：「太陰在甲戌，則太歲在子。十一月庚寅日，黃鍾律初起用事也。」`歷中甲庚，律得參陽，性中仁義，情得公正貞廉，`張晏曰：「甲庚皆三陽。甲在東方為仁，庚在西方為義。戌為公正，寅午為廉貞。」晉灼曰：「木數三。寅在東方，木位之始，故曰參陽也。」師古曰：「中音竹仲反。」`百年之精歲也。正以精歲，本首王位，`張晏曰：「春也。」`日臨中時接律而地大震，其後連月乆陰，雖有大令，猶不能復，`師古曰：「大令謂虛倉廩，開府庫之屬也。復，補也，音扶目反。」`陰氣盛矣。古者朝廷必有同姓以明親親，必有異姓以明賢賢，此聖王之所以大通天下也。同姓親而易進，異姓疏而難通，故同姓一，異姓五，迺為平均。今左右亡同姓，獨以舅后之家為親，異姓之臣又疏。二后之黨滿朝，非特處位，埶尤奢僭過度，呂、霍、上官足以卜之，甚非愛人之道，又非後嗣之長策也。陰氣之盛，不亦宜乎！

　　臣又聞未央、建章、甘泉宮才人各以百數，皆不得天性。`師古曰：「言絕男女之好也。」`若杜陵園，其已御見者，臣子不敢有言，雖然，太皇太后之事也。及諸侯王國，與其後宮，宜為設員，出其過制者，此損陰氣應天救邪之道也。今異至不應，災將隨之。其法大水，極陰生陽，反為大旱，甚則有火災，春秋宋伯姬是矣。`師古曰：「伯姬，魯成公女，宋恭公之夫人也。幽居守寡，旣乆而遇火災，極陰生陽也。」`唯陛下財察。`師古曰：「財與裁同。」`

明年夏四月乙未，孝武園白鶴館災。奉自以為中，上疏曰：「臣前上五際地震之效，曰極陰生陽，恐有火災。不合明聽，未見省荅，臣竊內不自信。今白鶴館以四月乙未，時加於卯，月宿亢災，與前地震同法。臣奉迺深知道之可信也。不勝拳拳，願復賜閒，卒其終始。」`師古曰：「閒，空隙也。卒，盡也。」`

上復延問以得失。奉以為祭天地於雲陽汾陰，及諸寢廟不以親疏迭毀，皆煩費，違古制。又宮室苑囿，奢泰難供，以故民困國虛，亡累年之畜。所繇來乆，`師古曰：「畜讀曰蓄。繇與由同。」`不改其本，難以末正，迺上疏曰：

　　臣聞昔者盤庚改邑以興殷道，聖人美之。`師古曰：「盤庚，殷王名也。將遷亳，殷衆庶咸怨，作盤庚三篇以告之，遂乃遷都，事見尚書也。」`竊聞漢德隆盛，在於孝文皇帝躬行節儉，外省繇役。其時未有甘泉、建章及上林中諸離宮館也。未央宮又無高門、武臺、麒麟、鳳皇、白虎、玉堂、金華之殿，獨有前殿、曲臺、漸臺、宣室、溫室、承明耳。孝文欲作一臺，度用百金，`師古曰：「度，計也，音大各反。」`重民之財，廢而不為，其積土基，至今猶存，`師古曰：「今在新豐縣南，驪山頂上也。」`又下遺詔，不起山墳。故其時天下大和，百姓洽足，德流後嗣。

　　如令處於當今，因此制度，必不能成功名。天道有常，王道亡常，亡常者所以應有常也。必有非常之主，然後能立非常之功。臣願陛下徙都於成周，左據成皐，右阻黽池，前鄉崧高，後介大河，`師古曰：「鄉讀曰嚮。介，隔也，礙也。」`建滎陽，扶河東，南北千里以為關，而入敖倉；地方百里者八九，足以自娛；東厭諸侯之權，西遠羌胡之難，`師古曰：「厭，抑也。音一葉反。遠音于萬反。」`陛下共己亡為，`師古曰：「共讀曰恭。」`桉成周之居，兼盤庚之德，萬歲之後，長為高宗。漢家郊兆寢廟祭祀之禮多不應古，臣奉誠難亶居而改作，`如淳曰：「亶居猶虛居也，欲徙都乃可更制度也。」師古曰：「亶讀曰但。但居，謂依舊都也。」`故願陛下遷都正本。衆制皆定，亡復繕治宮館不急之費，歲可餘一年之畜。`師古曰：「畜讀曰蓄。次下亦同。」`

　　臣聞三代之祖積德以王，然皆不過數百年而絕。周至成王，有上賢之材，因文武之業，以周召為輔，`師古曰：「召讀曰邵。」`有司各敬其事，在位莫非其人。`師古曰：「言所任皆得賢材也。」`天下甫二世耳，`師古曰：「甫，始也。」`然周公猶作詩書深戒成王，以恐失天下。書則曰：「王毋若殷王紂。」`師古曰：「周書亡逸篇也。其書曰周公曰：『烏虖！毋若殷王紂之迷亂，酗于酒德哉！』是也。」`其詩則曰：「殷之未喪師，克配上帝；宜監于殷，駿命不易。」`師古曰：「詩大雅文王之詩也。師，衆也。駿，大也。言殷家自帝乙以上，未喪天下之時，皆能配天而行。至紂荒怠，自取敗滅。今宜以殷王賢愚為鏡，知天之大命甚難也。」`今漢初取天下，起於豐沛，以兵征伐，德化未洽，後世奢侈，國家之費當數代之用，非直費財，又乃費士。孝武之世，暴骨四夷，不可勝數。有天下雖未乆，至於陛下八世九主矣，`如淳曰：「呂后為主，不得為世，故八世九主矣。」`雖有成王之明，然亡周召之佐。`師古曰：「召讀曰邵。」`今東方連年飢饉，加之以疾疫，百姓菜色，`師古曰：「人專食菜，故肌膚青黃，為菜色也。」`或至相食。地比震動，天氣溷濁，`師古曰：「比，頻也。溷，汙也，音下頓反。」`日光侵奪。繇此言之，`師古曰：「繇與由同。」`執國政者豈可以不懷怵惕而戒萬分之一乎！故臣願陛下因天變而徙都，所謂與天下更始者也。天道終而復始，窮則反本，故能延長而亡窮也。今漢道未終，陛下本而始之，於以永世延祚，不亦優乎！如因丙子之孟夏，順太陰以東行，`張晏曰：「如因今丙子之四月也。太陰是時在甲戌，當轉在乙亥、丙子，左旋之也。」`到後七年之明歲，必有五年之餘蓄，然後大行考室之禮，`李竒曰：「凡宮新成，殺牲以釁祭，致其五祀之神，謂之考室。」師古曰：「考，成也，成其禮也。詩小雅斯干之詩序曰『斯干，宣王考室也』，故奉引之。」`雖周之隆盛，亡以加此。唯陛下留神，詳察萬世之策。

書奏，天子異其意，荅曰：「問奉：今園廟有七，云東徙，狀何如？」奉對曰：「昔成王徙洛，般庚遷殷，其所避就，皆陛下所明知也。非有聖明，不能一變天下之道。臣奉愚戇狂惑，唯陛下裁赦。」

其後，貢禹亦言當定迭毀禮，上遂從之。及匡衡為丞相，奏徙南北郊，其議皆自奉發之。

奉以中郎為博士、諫大夫，年老以壽終。子及孫，皆以學在儒官。

李尋字子長，平陵人也。治尚書，與張孺、鄭寬中同師。寬中等守師法敎授，尋獨好洪範災異，又學天文月令陰陽。事丞相翟方進，方進亦善為星歷，除尋為吏，數為翟侯言事。帝舅曲陽侯王根為大司馬票騎將軍，厚遇尋。是時多災異，根輔政，數虛己問尋。尋見漢家有中衰阸會之象，其意以為且有洪水為災，乃說根曰：

　　書云「天聦明，」`師古曰：「虞書臯陶謨之辭也。天視聽，人君之行不可不畏慎也。」`蓋言紫宮極樞，通位帝紀，`孟康曰：「紫宮，天之北宮也。極，天之北極星也，樞是其迴轉者也。天文志曰：『天極其一明者，太一常居也。』太一，天皇大帝也，與通極為一體，故曰通位帝紀也。」`太微四門，廣開大道，`孟康曰：「太微，天之南宮也。四門，太微之四門也。」`五經六緯，尊術顯士，`孟康曰：「六緯，五經與樂緯也。」張晏曰：「六緯，五經就孝經緯也。」師古曰：「六緯者，五經之緯及樂緯也。孟說是也。」`翼張舒布，燭臨四海，`張晏曰：「翼二十八星，十八度。舒布，張廣也。翼翅夾張，故言也。」`少微處士，為比為輔，`孟康曰：「少微四星在太微西，主處士儒學之官，為太微輔佐也。」`故次帝廷，女宮在後。`孟康曰：「言少微四星在太微次。太微為天帝廷。女宮謂軒轅星也。」`聖人承天，賢賢易色，`師古曰：「賢賢，尊上賢人。易色，輕略於色，不貴之也。易音弋二反。」`取法於此。天官上相上將，皆顓面正朝，`孟康曰：「朝太微宮垣也。西垣為上將，東垣為上相，各專一面而正天之朝事也。」`憂責甚重，要在得人。得人之效，成敗之機，不可不勉也。昔秦穆公說諓諓之言，任仡仡之勇，身受大辱，社稷幾亡。`師古曰：「諓諓，小善也。仡仡，壯健也。謂聽杞子、逢孫、楊孫之言，言鄭可襲，乃使孟明視、西乞術、白乙丙帥師伐鄭，遂為晉襄公所禦而敗於殽，三帥盡獲，匹馬隻輪皆無反者。諓音踐。仡音巨乙反，又音牛乞反。」`悔過自責，思惟黃髮，任用百里奚，卒伯西域，德列王道。`師古曰：「謂晉歸三帥之後，穆公自悔，作秦誓云：『雖則員然，尚猶詢茲黃髮，則罔所諐。』自言前有云然之過，今庶幾以道謀此黃髮賢老，則行事無所過失矣。百里奚本虞人也，穆公用之，卒成霸業。」`二者禍福如此，可不慎哉！

　　夫士者，國家之大寶，功名之本也。將軍一門九侯，二十朱輪，漢興已來，臣子貴盛，未甞至此。夫物盛必衰，自然之理，唯有賢友彊輔，庶幾可以保身命，全子孫，安國家。

　　書曰「歷象日月星辰」，`師古曰：「虞書堯典之辭也。」`此言仰視天文，俯察地理，觀日月消息，候星辰行伍，揆山川變動，參人民繇俗，`師古曰：「繇讀與謠同。繇俗者，謂若童謠及輿人之誦。」`以制法度，考禍福。舉錯誖逆，`師古曰：「誖，乖也，音布內反。」`咎敗將至，徵兆為之先見。明君恐懼修正，側身博問，轉禍為福；不可救者，即蓄備以待之，故社稷亡憂。

　　竊見往者赤黃四塞，地氣大發，動土竭民，天下擾亂之徵也。彗星爭明，`張晏曰：「與日月爭明。」`庶雄為桀，大寇之引也。`師古曰：「將引致大寇也。」`此二者已頗效矣。城中訛言大水，奔走上城，朝廷驚駭，女孽入宮，`應劭曰：「謂小女陳持弓也。」`此獨未效。間者重以水泉涌溢，旁宮闕仍出。`李竒曰：「旁宮闕而出水也。」師古曰：「旁，附也。仍，頻也。重音直用反。旁音薄郎反。」`月、太白入東井，犯積水，缺天淵。`張晏曰：「犯東井，有水災。」孟康曰：「積水一星在北河北。天淵十星在北斗星東南。缺者，拂其角而過之也。」`日數湛於極陽之色。`張晏曰：「衆陽之宗，故為極陽也。色宜明耀，而無光也。」`羽氣乘宮，`孟康曰：「天文志曰西方為羽。羽，少陰之位。少陰臣氣，乘於君也。」晉灼曰：「羽，北方水也，水陰為臣。宮，中央土也，土為君。今水乘土，言臣氣勝於君也。」`起風積雲。又錯以山崩地動，河不用其道。`師古曰：「錯，雜也。言河徙流不從故道也。」`盛冬靁電，潛龍為孽。`孟康曰：「黑龍冬見。」張晏曰：「五行傳曰：『龍見井中，幽囚之象也。』」`繼以隕星流彗，維、填上見，`孟康曰：「有地維星，有四填星，皆妖星也。」晉灼曰：「天文志四填星出四隅，去地可四丈，地維藏光亦出四隅，去地可二丈，若月始出，所見下有亂者亡，有德者昌。」`日蝕有背鄉。`師古曰：「背音步內反。鄉讀曰嚮。」`此亦高下易居，洪水之徵也。不憂不改，洪水迺欲盪滌，流彗迺欲埽除；改之，則有年亡期。`師古曰：「言可延期，得禳災。」`故屬者頗有變改，`師古曰：「屬者謂近時也。屬音之欲反。」`小貶邪猾，日月光精，`師古曰：「精謂光明也。」`時雨氣應，此皇天右漢亡已也，`師古曰：「右讀曰祐。」`何況致大改之！

　　宜急博求幽隱，拔擢天士，`李竒曰：「天士，知天道者也。」晉灼曰：「嚴君平言師於天士。天士，應宿台鼎之臣也。」師古曰：「李說是也。」`任以大職。諸闒茸佞讇，`師古曰：「闒音吐臘反。茸音人勇反。讇，古諂字。」`抱虛求進，及用殘賊酷虐聞者，若此之徒，皆嫉善憎忠，壞天文，敗地理，涌趯邪陰，湛溺大陽，`師古曰：「趯字與躍同。湛讀曰沈。」`為主結怨於民，`師古曰：「為音于偽反。」`宜以時廢退，不當得居位。誠必行之，凶災銷滅，子孫之福不旋日而至。政治感陰陽，猶鐵炭之低卬，`孟康曰：「天文志云『縣土炭』也，以鐵易土耳。先冬夏至，縣鐵炭於衡，各一端，令適停。冬，陽氣至，炭仰而鐵低。夏，陰氣至，炭低而鐵仰。以此候二至也。」`見效可信者也。及諸蓄水連泉，務通利之。修舊隄防，省池澤稅，以助損邪陰之盛。案行事，考變易，訛言之效，未甞不至。請徵韓放，`服虔曰：「姓名也，曉水。」`掾周敞、王望可與圖之。

根於是薦尋。哀帝初即位，召尋待詔黃門，使侍中衞尉傅喜問尋：「間者水出地動，日月失度，星辰亂行，災異仍重，`師古曰：「重音直用反。」`極言毋有所諱。」尋對曰：

　　陛下聖德，尊天敬地，畏命重民，悼懼變異，不忘疏賤之臣，幸使重臣臨問，愚臣不足以奉明詔。竊見陛下新即位，開大明，除忌諱，博延名士，靡不並進。臣尋位卑術淺，過隨衆賢待詔，`師古曰：「過猶謬也。」`食大官，衣御府，乆汙玉堂之署。`師古曰：「玉堂殿在未央宮。」`比得召見，`師古曰：「比，頻也。」`亡以自效。復特見延問至誠，自以逢不世出之命，願竭愚心，不敢有所避，庶幾萬分有一可采。唯弃須臾之間，宿留瞽言，`師古曰：「間謂空隙之時也。宿音先就反。留音力救反。」`考之文理，稽之五經，揆之聖意，以參天心。夫變異之來，各應象而至，臣謹條陳所聞。

　　易曰：「縣象著明，莫大乎日月。」`師古曰：「上繫之辭也。在天成象，故曰縣象也。」`夫日者，衆陽之長，煇光所燭，萬里同晷，`師古曰：「晷，景也。」`人君之表也。故日將旦，清風發，羣陰伏，君以臨朝，不牽於色。日初出，炎以陽，君登朝，佞不行，忠直進，不蔽障。日中煇光，君德盛明，大臣奉公。日將入，專以壹，君就房，有常節。君不修道，則日失其度，晻昧亡光。`師古曰：「晻與暗同，又音烏感反。」`各有云為。其於東方作，日初出時，`師古曰：「作，起也。日出之時，人物皆起。」`陰雲邪氣起者，法為牽於女謁，`服虔曰：「謁，請也。」`有所畏難；日出後，為近臣亂政；日中，為大臣欺誣；日且入，為妻妾役使所營。`師古曰：「營謂繞也。」`閒者日尤不精，光明侵奪失色，邪氣珥蜺數作。本起於晨，相連至昏，其日出後至日中間差瘉。`師古曰：「瘉與愈同。」`小臣不知內事，竊以日視陛下志操，衰於始初多矣。其咎恐有以守正直言而得罪者，傷嗣害世，不可不慎也。唯陛下執乾剛之德，強志守度，毋聽女謁邪臣之態。諸保阿乳母甘言悲辭之託，斷而勿聽。勉強大誼，絕小不忍；良有不得已，可賜以貨財，不可私以官位，誠皇天之禁也。日失其光，則星辰放流。`張晏曰：「日夜食則失光，晝立六尺木，不見其景也。日陽失光明，陰得施也。」`陽不能制陰，陰桀得作。間者太白正晝經天。宜隆德克躬，以執不軌。

　　臣聞月者，衆陰之長，銷息見伏，百里為品，千里立表，萬里連紀，`孟康曰：「品，同也，言百里內數度同也。千里則當立表度其景，萬里則繼其本所起紀其宿度也。」`妃后大臣諸侯之象也。朔晦正終始，弦為繩墨，望成君德，春夏南，秋冬北。間者，月數以春夏與日同道，`孟康曰：「房有四星，其間有三道。春夏南行，南頭第一星裏道也。秋冬北行。北頭第一星裏道也。與日同道者，謂中央道也。此三道者，日月五星之所由也。」`過軒轅上后受氣，`孟康曰：「軒轅南大星為后。」`入太微帝廷揚光煇，犯上將近臣，列星皆失色，厭厭如滅，`鄭氏曰：「厭音檿桑之檿。」師古曰：「音烏點反。」`此為母后與政亂朝，`師古曰：「與讀曰豫。」`陰陽俱傷，兩不相便。外臣不知朝事，竊信天文即如此，近臣已不足杖矣。`師古曰：「杖謂倚任也。」`屋大柱小，可為寒心。`師古曰：「言天下事重大，臣之任當得賢能者。」`唯陛下親求賢士，無彊所惡，以崇社稷，尊彊本朝。`師古曰：「邪佞之人誠可賤惡，勿得寵異，令其盛彊也。」`

　　臣聞五星者，五行之精，五帝司命，應王者號令為之節度。歲星主歲事，為統首，號令所紀，今失度而盛，此君指意欲有所為，未得其節也。又填星不避歲星者，后帝共政，相留於奎、婁，`張晏曰：「歲星為帝，填星為女主也。」`當以義斷之。營惑往來亡常，周歷兩宮，`張晏曰：「兩宮謂紫微、太微。」`作態低卬，入天門，上明堂，貫尾亂宮。`孟康曰：「角兩星為天門，房為明堂，尾為後宮。」蘇林曰：「常占當從尾北，而今貫之，尾為後宮之義也。」`太白發越犯庫，`張晏曰：「發越，疾貌也。庫，天庫也。」孟康曰：「奎為天庫。」`兵寇之應也。貫黃龍，`張晏曰：「黃龍，軒轅也。」`入帝庭，當門而出，隨熒惑入天門，至房而分，欲與熒惑為患，不敢當明堂之精。此陛下神靈，故禍亂不成也。熒惑厥弛，`張晏曰：「厥弛，動搖貌。」`佞巧依埶，微言毀譽，進類蔽善。`師古曰：「進其黨類而擁蔽善人。」`太白出端門，`孟康曰：「端門，太微正南門。」`臣有不臣者。火入室，金上堂，`張晏曰：「熒惑入營室也。」孟康曰：「火入室謂熒惑歷兩宮也。金謂太白也。上堂，入房星也。」`不以時解，其憂凶。填、歲相守，又主內亂。宜察蕭牆之內，毋忽親疏之微，`師古曰：「微謂其事微。」`誅放佞人，防絕萌牙，以盪滌濁濊，`師古曰：「濊與穢同也。」`消散積惡，毋使得成禍亂。辰星主正四時，當效於四仲；四時失序，則辰星作異。今出於歲首之孟，天所以譴告陛下也。政急則出蚤，政緩則出晚，政絕不行則伏不見而為彗茀。`師古曰：「茀與孛同。」`四孟皆出，為易王命；四季皆出，星家所諱。今幸獨出寅孟之月，蓋皇天所以篤右陛下，`師古曰：「篤，厚也。右與祐同。祐猶助也。」`宜深自改。

　　治國故不可以戚戚，欲速則不達。經曰：「三載考績，三考黜陟。」`師古曰：「虞書舜典之辭也，言三年一考功績，三考一行黜陟也。」`加以號令不順四時，旣徃不咎，來事之師也。間者春三月治大獄，時賊陰立逆，恐歲小收；季夏舉兵法，時寒氣應，恐後有霜雹之災；秋月行封爵，其月土溼奧，`張晏曰：「違於月令也。」師古曰：「奧，溫也，音於六反。」`恐後有雷雹之變。夫以喜怒賞罰，而不顧時禁，雖有堯舜之心，猶不能致和。善言天者，必有效於人。設上農夫而欲冬田，肉袒深耕，汗出種之，然猶不生者，非人心不至，天時不得也。易曰：「時止則止，時行則行，動靜不失其時，其道光明。」`師古曰：「此艮卦象辭也。言動止隨時則有光明也。」`書曰：「敬授民時。」`師古曰：「虞書堯典之辭也。言授下以四時之命，不可不敬也。」`故古之王者，尊天地，重陰陽，敬四時，嚴月令。順之以善政，則和氣可立致，猶枹鼓之相應也。`師古曰：「枹，擊鼓之椎也，音孚。其字從木也。」`今朝廷忽於時月之令，諸侍中尚書近臣宜皆令通知月令之意，設羣下請事；若陛下出令有謬於時者，當知爭之，以順時氣。

　　臣聞五行以水為本，其星玄武婺女，天地所紀，終始所生。`孟康曰：「婺女，須女也，北方天地之統，陰陽之終始也。」`水為準平，王道公正脩明，則百川理，落脉通；`師古曰：「落謂經絡也。」`偏黨失綱，則踊溢為敗。書云「水曰潤下」，`師古曰：「周書洪範之辭也。」`陰動而卑，不失其道。天下有道，則河出圖，洛出書，故河、洛決溢，所為最大。今汝、潁畎澮皆川水漂踊，`師古曰：「畎澮，小流也。許慎說廣尺深尺曰畎，廣二尋深二仞謂之澮。川者，水貫穿而通流也。畎音工犬反。澮音工外反。」`與雨水並為民害，此詩所謂「㷸㷸震電，不寧不令，百川沸騰」者也。`師古曰：「詩小雅十月之交之詩也。㷸㷸，光貌。寧，安；令，善也。言陰陽失和，雷電失序，不安不善，故百川又沸騰。」`其咎在於皇甫卿士之屬。`師古曰：「皇甫卿士，周室女寵之族也，解在劉向傳。」`唯陛下留意詩人之言，少抑外親大臣。

　　臣聞地道柔靜，陰之常義也。地有上中下，其上位震，應妃后不順，中位應大臣作亂，下位應庶民離畔。震或於其國，國君之咎也。四方中央連國歷州俱動者，其異最大。閒者關東地數震，五星作異，亦未大逆，宜務崇陽抑陰，以救其咎；固志建威，閉絕私路，拔進英儁，退不任職，以彊本朝。夫本彊則精神折衝，`師古曰：「折衝，言有欲衝突為害者，則能折挫之。」`本弱則招殃致凶，為邪謀所陵。聞徃者淮南王作謀之時，其所難者，獨有汲黯，以為公孫弘等不足言也。弘，漢之名相，於今亡比，而尚見輕，何況亡弘之屬乎？故曰朝廷亡人，則為賊亂所輕，其道自然也。天下未聞陛下竒策固守之臣也。語曰，何以知朝廷之衰？人人自賢，不務於通人，故世陵夷。`師古曰：「通人謂薦達賢材也。陵夷謂頹替也。」`

　　馬不伏歷，不可以趨道；`師古曰：「伏歷謂伏槽歷而秣之也。趨讀曰趣。」`士不素養，不可以重國。詩曰「濟濟多士，文王以寧」，`師古曰：「大雅文王之詩也。已解於上。」`孔子曰「十室之邑，必有忠信」，`師古曰：「論語載孔子之言也。」`非虛言也。陛下秉四海之衆，曾亡柱幹之固守聞於四境，殆開之不廣，取之不明，勸之不篤。傳曰：「土之美者善養禾，君之明者善養士。」人皆可使為君子。`師古曰：「言在所以勸厲之。」`詔書進賢良，赦小過，無求備，以博聚英儁。如近世貢禹，以言事忠切蒙尊榮，當此之時，士厲身立名者多。禹死之後，日日以衰。及京兆尹王章坐言事誅滅，智者結舌，`師古曰：「不敢出言也。」`邪偽並興，外戚顓命，`師古曰：「顓與專同。」`君臣隔塞，至絕繼嗣，女宮作亂。`師古曰：「謂趙飛燕姊妺也。」`此行事之敗，誠可畏而悲也。

　　本在積任母后之家，非一日之漸，往者不可及，來者猶可追也。先帝大聖，深見天意昭然，使陛下奉承天統，欲矯正之也。宜少抑外親，選練左右，舉有德行道術通明之士充備天官，然後可以輔聖德，保帝位，承大宗。下至郎吏從官，行能亡以異，又不通一蓺，及博士無文雅者，宜皆使就南畝，`師古曰：「遣歸農業。」`以視天下，`師古曰：「視讀曰示。」`明朝廷皆賢材君子，於以重朝尊君，滅凶致安，此其本也。臣自知所言害身，不辟死亡之誅，唯財留神，反覆覆愚臣之言。`師古曰：「財與裁同，謂裁量而反思之。」`

是時哀帝初立，成帝外家王氏未甚抑黜，而帝外家丁、傅新貴，祖母傅太后尤驕恣，欲稱尊號。丞相孔光、大司空師丹執政諫爭，久之，上不得已，遂免光、丹而尊傅太后。語在丹傳。上雖不從尋言，然采其語，每有非常，輒問尋，對屢中，遷黃門侍郎。以尋言且有水災，故拜尋為騎都尉，使護河隄。

初，成帝時，齊人甘忠可詐造天官歷、包元太平經十二卷，以言「漢家逢天地之大終，當更受命於天，天帝使真人赤精子，下敎我此道。」忠可以敎重平夏賀良、容丘丁廣世、`服虔曰：「重平，勃海縣也。」晉灼曰：「容丘，東海縣也。」`東郡郭昌等，中壘校尉劉向奏忠可假鬼神罔上惑衆，下獄治服，未斷病死。賀良等坐挾學忠可書以不敬論，後賀良等復私以相敎。哀帝初立，司隷校尉解光亦以明經通災異得幸，白賀良等所挾忠可書。事下奉車都尉劉歆，歆以為不合五經，不可施行。而李尋亦好之。光曰：「前歆父向奏忠可下獄，歆安肯通此道？」時郭昌為長安令，勸尋宜助賀良等。尋遂白賀良等皆待詔黃門，數召見，陳說「漢歷中衰，當更受命。成帝不應天命，故絕嗣。今陛下乆疾，變異屢數，`師古曰：「數音所角反。」`天所以譴告人也。宜急改元易號，乃得延年益壽，皇子生，災異息矣。得道不得行，咎殃且亡，`師古曰：「言知道不能行之，必有殃咎，將至滅亡。」`不有洪水將出，災火且起，滌盪民人。」

哀帝久寢疾，幾其有益，`師古曰：「幾讀曰兾。」`遂從賀良等議。於是詔制丞相御史：「蓋聞尚書『五曰考終命』，`師古曰：「周書洪範五福之數也。言得壽考而終其命也。」`言大運壹終，更紀天元人元，考文正理，推歷定紀，數如甲子也。朕以眇身入繼太祖，承皇天，緫百僚，子元元，未有應天心之效。即位出入三年，災變數降，日月失度，星辰錯謬，高下貿易，`師古曰：「言山崩川竭也。」`大異連仍，`師古曰：「仍，頻也。」`盜賊並起。朕甚懼焉，戰戰兢兢，唯恐陵夷。`師古曰：「慮漸滅亡也。」`惟漢至今二百載，歷紀開元，皇天降非材之右，`師古曰：「右讀曰祐。祐，助也。帝自言不材而得天助也。」`漢國再獲受命之符，朕之不德，曷敢不通，夫受天之元命，必與天下自新。其大赦天下，以建平二年為太初元年，號曰陳聖劉太平皇帝。漏刻以百二十為度。布告天下，使明知之。」

後月餘，上疾自若。`師古曰：「自若言如故也。」`賀良等復欲妄變政事，大臣爭以為不可許。賀良等奏言大臣皆不知天命，宜退丞相御史，以解光、李尋輔政。上以其言亡驗，遂下賀良等吏，而下詔曰：「朕獲保宗廟，為政不德，變異屢仍，恐懼戰栗，未知所繇。`師古曰：「繇讀與由同。」`待詔賀良等建言改元易號，增益漏刻，可以永安國家。朕信道不篤，過聽其言，`師古曰：「過，誤也。」`幾為百姓獲福。`師古曰：「幾讀曰兾。」`卒無嘉應，乆旱為災。以問賀良等，對當復改制度，皆背經誼，違聖制，不合時宜。夫過而不改，是為過矣。六月甲子詔書，非赦令也，皆蠲除之。`師古曰：「唯赦令不改，餘皆除之。」`賀良等反道惑衆，姦態當窮竟。」皆下獄，光祿勳平當、光祿大夫毛莫如與御史中丞、廷尉雜治，當賀良等執左道，`師古曰：「當謂處正其罪名。」`亂朝政，傾覆國家，誣罔主上，不道。賀良等皆伏誅。尋及解光減死一等，徙敦煌郡。

贊曰：幽贊神明，`師古曰：「幽，深；贊，明也。」`通合天人之道者，莫著乎易、春秋。然子贛猶云「夫子之文章可得而聞，`師古曰：「謂易辭文言及春秋之屬是。」`夫子之言性與天道不可得而聞」已矣。`師古曰：「性命玄遠，天道幽深，故孔子不言之也。此皆論語述子貢之言也。」`漢興推陰陽言災異者，孝武時有董仲舒、夏侯始昌，昭、宣則眭孟、夏侯勝，元、成則京房、翼奉、劉向、谷永，哀、平則李尋、田終術。此其納說時君著明者也。察其所言，仿佛一端。`師古曰：「仿讀曰髣。佛與彿同。」`假經設誼，依託象類，或不免乎「億則屢中」。`師古曰：「論語稱孔子曰『賜不受命，而貨殖焉，億則屢中』，故此贊引之，言仲舒等億度，所言旣多，故時有中者耳，非必道術皆通明也。億音於力反。」`仲舒下吏，夏侯囚執，眭孟誅戮，李尋流放，此學者之大戒也。京房區區，不量淺深，危言刺譏，構怨彊臣，罪辜不旋踵，亦不密以失身，`師古曰：「易上繫辭曰『君不密則失臣，臣不密則失身』，故贊引之也。」`悲夫！

* * *

