<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷五十四‧李廣蘇建傳第二十四</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　 <span 
class="style9">卷五十四 ‧ 李廣蘇建傳第二十四</span>
                    <hr />
                    <p>李廣，隴西成紀人也。其先曰李信，秦時為將，逐得燕太子丹者也。廣世世受射。<span 
class="style7">師古曰：「受射法。」</span>孝文十四年，匈奴大入蕭關，<span 
class="style7">師古曰：「在上郡北。」</span>而廣以良家子從軍擊胡，用善射，殺首虜多，為郎，騎常侍。<span 
class="style7">師古曰：「官為郎，常騎以侍天子，故曰騎常侍。」</span>數從射獵，格殺猛獸，文帝曰：「惜廣不逢時，令當高祖世，萬戶侯豈足道哉！」</p>
                    <p>景帝即位，為騎郎將。<span 
class="style7">師古曰：「為騎郎之將，主騎郎。」</span>吴楚反時，為驍騎都尉，從太尉亞夫戰昌邑下，顯名。以梁王授廣將軍印，故還，賞不行。<span 
class="style7">文穎曰：「廣為漢將，私受梁印，故不得賞也。」</span>為上谷太守，數與匈奴戰。典屬國公孫昆邪為上泣曰：<span 
class="style7">服虔曰：「昆邪，中國人也。」師古曰：「對上而泣也。昆音下溫反。」</span>「李廣材氣，天下亡雙，自負其能，數與虜确，恐亡之。」<span 
class="style7">師古曰：「負，恃也。确謂競勝敗也。确音角。」</span>上乃徙廣為上郡太守。</p>
                    <p>匈奴侵上郡，上使中貴人<span class="style7">服虔曰：「內臣之貴幸者。」</span>從廣勒習兵擊匈奴。中貴人者將數十騎從，<span 
class="style7">張晏曰：「放從遊獵也。」師古曰：「張讀作縱，此說非也。直言將數十騎自隨，在大軍前行而忽遇敵也。從音才用反。」</span>見匈奴三人，與戰。射傷中貴人，殺其騎且盡。中貴人走廣，<span 
class="style7">師古曰：「走，趣也，音奏。」</span>廣曰：「是必射鵰者也。」<span 
class="style7">文穎曰：「鵰，鳥也，故使善射者射之。」師古曰：「鵰，大鷙鳥也，一名鷲，黑色，翮可以為箭羽，音彫。」</span>廣乃從百騎往馳三人。<span 
class="style7">師古曰：「疾馳而逐之。」</span>三人亡馬步行，行數十里。廣令其騎張左右翼，<span 
class="style7">師古曰：「旁引其騎，若鳥翼之為。」</span>而廣身自射彼三人者，殺其二人，生得一人，果匈奴射鵰者也。已縛之上山，望匈奴數千騎，見廣，以為誘騎，驚，上山陳。<span 
class="style7">師古曰：「為陳以待廣也。」</span>廣之百騎皆大恐，欲馳還走。廣曰：「我去大軍數十里，今如此走，匈奴追射，我立盡。今我留，匈奴必以我為大軍之誘，不我擊。」<span 
class="style7">師古曰：「不我擊，不敢擊我也。」</span>廣令曰：「前！」未到匈奴陳二里所，止，令曰：「皆下馬解鞍！」騎曰：「虜多如是，解鞍，即急，柰何？」廣曰：「彼虜以我為走，今解鞍以示不去，用堅其意。」<span 
class="style7">師古曰：「示以堅牢，令敵意知之。」</span>有白馬將出護兵。<span 
class="style7">師古曰：「將之乘白馬者也。護謂監視之。」</span>廣上馬，與十餘騎奔射殺白馬將，而復還至其百騎中，解鞍，縱馬卧。<span 
class="style7">師古曰：「縱，放也。」</span>時會暮，胡兵終怪之，弗敢擊。夜半，胡兵以為漢有伏軍於傍欲夜取之，即引去。平旦，廣乃歸其大軍。後徙為隴西、北地、鴈門、雲中太守。</p>
                    <p>武帝即位，左右言廣名將也，由是入為未央衞尉，而程不識時亦為長樂衞尉。程不識故與廣俱以邊太守將屯。及出擊胡，而廣行無部曲行陳，<span 
class="style7">師古曰：「續漢書百官志云『將軍領軍，皆有部曲。大將軍營五部，部校尉一人。部下有曲，曲有軍候一人。』今廣尚於簡易，故行道之中而不立部曲也。」</span>就善水草頓舍，人人自便，<span 
class="style7">師古曰：「頓，止也。舍，息也。便，安利也，音頻面反。其下亦同。」</span>不擊刁斗自衞，<span 
class="style7">孟康曰：「刁斗，以銅作鐎，受一斗。晝炊飯食，夜擊持行夜，名曰刁斗。今在滎陽庫中也。」蘇林曰：「形如鋗，無緣。」師古曰：「鐎音譙郡之譙，溫器也。鋗音火玄反。鋗即銚也。今俗或呼銅銚，音姚。」</span>莫府省文書，<span 
class="style7">晉灼曰：「將軍職在征行，無常處，所在為治，故言莫府也。莫，大也。或曰，衞青征匈奴，絕大莫，大克獲，帝就拜大將軍於幕中府，故曰莫府。莫府之名始於此也。」師古曰：「二說皆非也。莫府者，以軍幕為義，古字通單用耳。軍旅無常居止，故以帳幕言之。廉頗、李牧市租皆入幕府，此則非因衞青始有其號。又莫訓大，於義乖矣。省，少也，音所領反。」</span>然亦遠斥候，未甞遇害。程不識正部曲行伍營陳，擊刁斗，吏治軍簿至明，<span 
class="style7">師古曰：「簿，文簿，音步戶反。」</span>軍不得自便。不識曰：「李將軍極簡易，然虜卒犯之，無以禁；<span 
class="style7">師古曰：「卒讀曰猝。」</span>而其士亦佚樂，<span 
class="style7">師古曰：「佚與逸同。逸樂，謂閑豫也。」</span>為之死。我軍雖煩擾，虜亦不得犯我。」是時漢邊郡李廣、程不識為名將，然匈奴畏廣，士卒多樂從，而苦程不識。<span 
class="style7">師古曰：「苦謂厭苦之也。」</span>不識孝景時以數直諫為太中大夫，為人廉，謹於文法。</p>
                    <p>後漢誘單于以馬邑城，使大軍伏馬邑傍，而廣為驍騎將軍，屬護軍將軍。<span 
class="style7">師古曰：「韓安國。」</span>單于覺之，去，漢軍皆無功。後四歲，廣以衞尉為將軍，出鴈門擊匈奴。匈奴兵多，破廣軍，生得廣。單于素聞廣賢，令曰：「得李廣必生致之。」胡騎得廣，廣時傷，置兩馬閒，絡而盛卧。行十餘里，廣陽死，睨其傍有一兒騎善馬，<span 
class="style7">師古曰：「睨，邪視也，音五係反。」</span>暫騰而上胡兒馬，<span 
class="style7">師古曰：「騰，跳躍也。」</span>因抱兒鞭馬南馳數十里，得其餘軍。匈奴騎數百追之，廣行取兒弓射殺追騎，<span 
class="style7">師古曰：「且行且射也。」</span>以故得脫。於是至漢，漢下廣吏。吏當廣亡失多，<span 
class="style7">師古曰：「當謂處其罪也。」</span>為虜所生得，當斬，贖為庶人。</p>
                    <p>數歲，與故潁陰侯屏居藍田南山中射獵。<span 
class="style7">師古曰：「潁陰侯，灌嬰之孫，名彊。」</span>甞夜從一騎出，從人田閒飲。還至亭，霸陵尉醉，呵止廣，廣騎曰：「故李將軍。」尉曰：「今將軍尚不得夜行，何故也！」宿廣亭下。居無何，匈奴入隴西，殺太守，敗韓將軍。<span 
class="style7">蘇林曰：「韓安國。」</span>韓將軍後徙居右北平，死。於是上乃召拜廣為右北平太守。廣請霸陵尉與俱，<span 
class="style7">師古曰：「奏謂天子而將行。」</span>至軍而斬之，上書自陳謝罪。上報曰：「將軍者，國之爪牙也。司馬法曰：『登車不式，遭喪不服，<span 
class="style7">服虔曰：「式，撫車之式以禮敬人也。式者，車前橫木也，字或作軾。」</span>振旅撫師，以征不服；率三軍之心，同戰士之力，故怒形則千里竦，<span 
class="style7">師古曰：「竦，驚也。」</span>威振則萬物伏；是以名聲暴於夷貉，威稜憺乎鄰國。』<span 
class="style7">李竒曰：「神靈之威曰稜。憺猶動也。」蘇林曰：「陳留人語恐言憺之。」師古曰：「稜音來登反。憺音徒濫反。」</span>夫報忿除害，捐殘去殺，朕之所圖於將軍也；若迺免冠徒跣，稽顙請罪，豈朕之指哉！<span 
class="style7">師古曰：「指，意也。」</span>將軍其率師東轅，彌節白檀，<span 
class="style7">孟康曰：「白檀，縣名也，屬右北平。」李竒曰：「彌節，少安之貌。」師古曰：「彌音亡俾反。」</span>以臨右北平盛秋。」<span 
class="style7">師古曰：「盛秋馬肥，恐虜為寇，故令折衝禦難也。」</span>廣在郡，匈奴號曰「漢飛將軍」，避之，數歲不入界。</p>
                    <p>廣出獵，見草中石，以為虎而射之，中石沒矢，視之，石也。他日射之，終不能入矣。廣所居郡聞有虎，常自射之。及居右北平射虎，虎騰傷廣，廣亦射殺之。</p>
                    <p>石建卒，上召廣代為郎中令。元朔六年，廣復為將軍，從大將軍出定襄。諸將多中首虜率為侯者，<span 
class="style7">如淳曰：「中猶充也，充本法得首若干封侯也。」師古曰：「率謂軍功封賞之科著在法令者也。中音竹仲反。其下率亦同。」</span>而廣軍無功。後三歲，廣以郎中令將四千騎出右北平，博望侯張騫將萬騎與廣俱，異道。行數百里，匈奴左賢王將四萬騎圍廣，廣軍士皆恐，廣迺使其子敢往馳之。敢從數十騎直貫胡騎，出其左右而還，報廣曰：「胡虜易與耳。」軍士乃安。為圜陳外鄉，<span 
class="style7">師古曰：「鄉讀曰嚮。」</span>胡急擊，矢下如雨。漢兵死者過半，漢矢且盡。廣乃令持滿毋發，<span 
class="style7">師古曰：「注矢於弓弩而引滿之，不發矢也。」</span>而廣身自以大黃射其裨將，<span 
class="style7">服虔曰：「黃肩弩也。」孟康曰：「太公陷堅卻敵，以大黃參連弩也。」晉灼曰：「黃肩即黃間也，大黃其大者也。」師古曰：「服、晉二說是也。」</span>殺數人，胡虜益解。會暮，吏士無人色，<span 
class="style7">師古曰：「言懼甚。」</span>而廣意氣自如，<span 
class="style7">師古曰：「自如，猶云如舊。」</span>益治軍。<span 
class="style7">師古曰：「巡部曲，整行陳也。」</span>軍中服其勇也。明日，復力戰，而博望侯軍亦至，匈奴迺解去。漢軍罷，<span 
class="style7">師古曰：「罷讀曰疲。」</span>弗能追。是時廣軍幾沒，<span 
class="style7">師古曰：「幾音鉅衣反。」</span>歸。漢法，博望侯後期，當死，贖為庶人。廣軍自當，亡賞。<span 
class="style7">師古曰：「自當，謂為虜所勝，又能勝虜，功過相當也。」</span></p>
                    <p>初，廣與從弟李蔡俱為郎，事文帝。景帝時，蔡積功至二千石。武帝元朔中，為輕車將軍，從大將軍擊右賢王，有功中率，封為樂安侯。<span 
class="style7">師古曰：「此傳及百官表為樂安侯，而功臣表作安樂侯，是功臣表誤也。」</span>元狩二年，代公孫弘為丞相。蔡為人在下中，<span 
class="style7">師古曰：「在下輩之中。」</span>名聲出廣下遠甚，然廣不得爵邑，官不過九卿。廣之軍吏及士卒或取封侯。廣與望氣王朔語曰：「自漢征匈奴，廣未甞不在其中，而諸妄校尉已下，<span 
class="style7">張晏曰：「妄猶凡也。」</span>材能不及中，<span 
class="style7">師古曰：「中謂中庸之人也。」</span>以軍功取侯者數十人。廣不為後人，然終無尺寸功以得封邑者，何也？豈吾相不當侯邪？」朔曰：「將軍自念，豈甞有恨者乎？」<span 
class="style7">師古曰：「恨，悔也。」</span>廣曰：「吾為隴西守，羌甞反，吾誘降者八百餘人，詐而同日殺之，至今恨獨此耳。」朔曰：「禍莫大於殺已降，此迺將軍所以不得侯者也。」</p>
                    <p>廣歷七郡太守，前後四十餘年，得賞賜，輒分其戲下，<span 
class="style7">師古曰：「戲讀曰麾，又音許宜反。」</span>飲食與士卒共之。家無餘財，終不言生產事。為人長，爰臂，<span 
class="style7">如淳曰：「臂如猿臂通肩也。或曰，似當為緩臂也。」師古曰：「王國風菟爰之詩云『有菟爰爰』，爰爰，緩意也，其義兩通。」</span>其善射亦天性，雖子孫他人學者莫能及。廣吶口少言，<span 
class="style7">師古曰：「吶亦訥字。」</span>與人居，則畫地為軍陳，射闊狹以飲。專以射為戲。<span 
class="style7">如淳曰：「為戲求疏密，持酒以飲不勝者也。」</span>將兵乏絕處見水，士卒不盡飲，不近水，不盡餐，不甞食。寬緩不苛，<span 
class="style7">師古曰：「苛，細也。」</span>士以此愛樂為用。其射，見敵，非在數十步之內，度不中不發，<span 
class="style7">師古曰：「度音待各反。中音竹仲反。」</span>發即應弦而倒。用此，其將數困辱，及射猛獸，亦數為所傷云。</p>
                    <p>元狩四年，大將軍票騎將軍大擊匈奴，廣數自請行。上以為老，不許；良乆乃許之，以為前將軍。</p>
                    <p>大將軍青出塞，捕虜知單于所居，迺自以精兵走之，<span 
class="style7">師古曰：「走，趣也，音奏。」</span>而令廣并於右將軍軍，出東道。<span 
class="style7">師古曰：「并，合也，合軍而同道。」</span>東道少回遠，<span 
class="style7">師古曰：「回，遶也，曲也，音胡悔反。」</span>大軍行，水草少，甚勢不屯行。<span 
class="style7">張晏曰：「以水草少，不可群輩也。」</span>廣辭曰：「臣部為前將軍，今大將軍乃徙臣出東道，且臣結髮而與匈奴戰，<span 
class="style7">師古曰：「言始勝冠即在戰陳。」</span>迺今一得當單于，臣願居前，先死單于。」<span 
class="style7">師古曰：「致死而取單于。」</span>大將軍陰受上指，以為李廣數竒，<span 
class="style7">孟康曰：「竒，隻不耦也。」如淳曰：「數為匈奴所敗，為竒不耦。」師古曰：「言廣命隻不耦合也。孟說是矣。數音所角反。竒音居宜反。」</span>毋令當單于，恐不得所欲。<span 
class="style7">師古曰：「謂不勝敵也。」</span>是時公孫敖新失侯，為中將軍，大將軍亦欲使敖與俱當單于，故徙廣。廣知之，固辭。大將軍弗聽，令長史封書與廣之莫府，<span 
class="style7">師古曰：「之，往也。莫府，衞青行軍府。」</span>曰：「急詣部，如書。」廣不謝大將軍而起行，意象慍怒<span 
class="style7">師古曰：「言慍怒之色形於外也。」</span>而就部，引兵與右將軍食其合軍出東道。<span 
class="style7">師古曰：「趙食其也。食音異。其音基。」</span>惑失道，後大將軍。<span 
class="style7">師古曰：「惑，迷也。在後不及期也。」</span>大將軍與單于接戰，單于遁走，弗能得而還。南絕幕，迺遇兩將軍。<span 
class="style7">師古曰：「絕，渡也。」</span>廣已見大將軍，還入軍。大將軍使長史持糒醪遺廣，<span 
class="style7">師古曰：「糒，乾飯也。醪，汁滓酒也。糒音備。醪音牢。」</span>因問廣、食其失道狀，曰：「青欲上書報天子失軍曲折。」<span 
class="style7">師古曰：「曲折猶言委曲也。」</span>廣未對。大將軍長史急責廣之莫府上簿。<span 
class="style7">師古曰：「之，往也。簿謂文狀也，音步戶反。」</span>廣曰：「諸校尉亡罪，乃我自失道。吾今自上簿。」</p>
                    <p>至莫府，謂其麾下曰：「廣結髮與匈奴大小七十餘戰，今幸從大將軍出接單于兵，而大將軍徙廣部行回遠，又迷失道，豈非天哉！且廣年六十餘，終不能復對刀筆之吏矣！」遂引刀自剄。百姓聞之，知與不知，老壯皆為垂泣。<span 
class="style7">師古曰：「知謂素相識知也。」</span>而右將軍獨下吏，當死，贖為庶人。</p>
                    <p>廣三子，曰當戶、椒、敢，皆為郎。上與韓嫣戲，嫣少不遜，<span 
class="style7">師古曰：「嫣音偃。」</span>當戶擊嫣，嫣走，於是上以為能。當戶蚤死，<span 
class="style7">師古曰：「蚤，古早字。」</span>乃拜椒為代郡太守，皆先廣死。廣死軍中時，敢從票騎將軍。廣死明年，李蔡以丞相坐詔賜冢地陽陵當得二十畒，蔡盜取三頃，頗賣得四十餘萬，又盜取神道外壖地一畒葬其中，<span 
class="style7">師古曰：「壖音人椽反。」</span>當下獄，自殺。敢以校尉從票騎將軍擊胡左賢王，力戰，奪左賢王旗鼓，斬首多，賜爵關內侯，食邑二百戶，代廣為郎中令。頃之，怨大將軍青之恨其父，<span 
class="style7">師古曰：「令其父恨而死也。」</span>迺擊傷大將軍，大將軍匿諱之。居無何，敢從上雍，<span 
class="style7">　師古曰：「無何，謂未多時也。雍之所在，地形積高，故云上也。上音時掌反。他皆類此。」</span>至甘泉宮獵，票騎將軍去病怨敢傷青，射殺敢。去病時方貴幸，上為諱，云鹿觸殺之。居歲餘，去病死。</p>
                    <p>敢有女為太子中人，愛幸。敢男禹有寵於太子，然好利，亦有勇。甞與侍中貴人飲，侵陵之，莫敢應。<span 
class="style7">師古曰：「言畏其勇氣。」</span>後愬之上，上召禹，使刺虎，縣下圈中，未至地，有詔引出之。禹從落中以劔斫絕纍，<span 
class="style7">師古曰：「落與絡同，謂當時繈絡之而下也。纍，索也，音力追反。」</span>欲刺虎。上壯之，遂救止焉。而當戶有遺腹子陵，將兵擊胡，兵敗，降匈奴。後人告禹謀欲亡從陵，下吏死。</p>
                    <p>陵字少卿，少為侍中建章監。善騎射，愛人，謙讓下士，<span 
class="style7">師古曰：「下音胡亞反。」</span>甚得名譽。武帝以為有廣之風，使將八百騎，深入匈奴二千餘里，過居延視地形，不見虜，還。拜為騎都尉，將勇敢五千人，敎射酒泉、張掖以備胡。數年，漢遣貳師將軍伐大宛，使陵將五校兵隨後。行至塞，會貳師還。上賜陵書，陵留吏士，與輕騎五百出燉煌，至鹽水，迎貳師還，復留屯張掖。</p>
                    <p>天漢二年，貳師將三萬騎出酒泉，擊右賢王於天山。召陵，欲使為貳師將輜重。<span 
class="style7">師古曰：「重音直用反。」</span>陵召見武臺，<span 
class="style7">師古曰：「未央宮有武臺殿。」</span>叩頭自請曰：「臣所將屯邊者，皆荊楚勇士竒材劔客也，力扼虎，射命中，<span 
class="style7">師古曰：「扼謂捉持之也。命中者，所指名處即中之也。扼音厄。」</span>願得自當一隊，<span 
class="style7">師古曰：「隊，部也，音徒內反。」</span>到蘭干山南以分單于兵，毋令專鄉貳師軍。」<span 
class="style7">師古曰：「鄉讀曰同。」</span>上曰：「將惡相屬邪！吾發軍多，毋騎予女。」陵對：「無所事騎，<span 
class="style7">師古曰：「猶言不事須騎也。」</span>臣願以少擊衆，步兵五千人涉單于庭。」上壯而許之，因詔彊弩都尉路博德將兵半道迎陵軍。博德故伏波將軍，亦羞為陵後距，奏言：「方秋匈奴馬肥，未可與戰，臣願留陵至春，俱將酒泉、張掖騎各五千人並擊東西浚稽，<span 
class="style7">師古曰：「浚稽，山名。時虜分居此兩山也。浚音峻。稽音雞。」</span>可必禽也。」書奏，上怒，疑陵悔不欲出而敎博德上書，迺詔博德：「吾欲予李陵騎，云『欲以少擊衆』。今虜入西河，其引兵走西河，遮鉤營之道。」<span 
class="style7">張晏曰：「胡來要害道，令博德遮之。」師古曰：「走音奏。」</span>詔陵：「以九月發，出遮虜鄣，<span 
class="style7">師古曰：「鄣者，塞上險要之處，往往修築，別置候望之人，所以自鄣蔽而伺敵也。遮虜，鄣名也。」</span>至東浚稽山南龍勒水上，俳佪觀虜，即亡所見，從浞野侯趙破奴故道抵受降城休士，<span 
class="style7">師古曰：「抵，歸也。受降城本公孫敖所築。休，息也。浞音仕角反。」</span>因騎置以聞。<span 
class="style7">師古曰：「騎置，謂驛騎也。」</span>所與博德言者云何？<span 
class="style7">張晏曰：「天子疑陵敎博德上書求至春乃俱西也。」</span>具以書對。」陵於是將其步卒五千人出居延，北行三十日，至浚稽山止營，舉圖所過山川地形，使麾下騎陳步樂還以聞。步樂召見，道陵將率得士死力，上甚說，<span 
class="style7">師古曰：「說讀曰悅。」</span>拜步樂為郎。</p>
                    <p>陵至浚稽山，與單于相值，騎可三萬圍陵軍。軍居兩山閒，以大車為營。陵引士出營外為陳，前行持戟盾，後行持弓弩，<span 
class="style7">師古曰：「行並音胡剛反。」</span>令曰：「聞鼓聲而縱，聞金聲而止。」<span 
class="style7">師古曰：「金謂鉦也，一名鐲，鐲音濁。」</span>虜見漢軍少，直前就營。陵搏戰攻之，<span 
class="style7">如淳曰：「手對戰也。」</span>千弩俱發，應弦而倒。虜還走上山，漢軍追擊，殺數千人。單于大驚，召左右地兵八萬餘騎攻陵。陵且戰且引，南行數日，抵山谷中。<span 
class="style7">師古曰：「抵，當也，至也。其下亦同。」</span>連戰，士卒中矢傷，三創者載輦，兩創者將車，一創者持兵戰。陵曰：「吾士氣少衰而鼓不起者，何也？<span 
class="style7">師古曰：「擊鼓進士而士氣不起也。一曰，士卒以有妻婦，故聞鼓音而不時起也。」</span>軍中豈有女子乎？」始軍出時，關東羣盜妻子徙邊者隨軍為卒妻婦，大匿車中。陵搜得，皆劔斬之。明日復戰，斬首三千餘級。引兵東南，循故龍城道行，四五日，抵大澤葭葦中，<span 
class="style7">師古曰：「葭即蘆也，音家。」</span>虜從上風縱火，陵亦令軍中縱火以自救。<span 
class="style7">師古曰：「預自燒其旁草木，令虜火不得延及也。」</span>南行至山下，單于在南山上，使其子將騎擊陵。陵軍步鬬樹木間，復殺數千人，因發連弩射單于，<span 
class="style7">服虔曰：「三十弩共一弦也。」張晏曰：「三十絭共一臂也。」師古曰：「張說是也。絭音去權反，又音眷。」</span>單于下走。是日捕得虜，言「單于曰：『此漢精兵，擊之不能下，日夜引吾南近塞，得毋有伏兵乎？』諸當戶君長皆言<span 
class="style7">師古曰：「當戶，匈奴官名也。」</span>『單于自將數萬騎擊漢數千人不能滅，後無以復使邊臣，令漢益輕匈奴。復力戰山谷間，尚四五十里得平地，不能破，迺還。』」</p>
                    <p>是時陵軍益急，匈奴騎多，戰一日數十合，復傷殺虜二千餘人。虜不利，欲去，會陵軍候管敢為校尉所辱，亡降匈奴，具言「陵軍無後救，射矢且盡，獨將軍麾下及成安侯校各八百人為前行，以黃與白為幟，<span 
class="style7">師古曰：「幟，旗也，音式志反。」</span>當使精騎射之即破矣。」成安侯者，穎川人，父韓千秋，故濟南相，奮擊南越戰死，武帝封子延年為侯，以校尉隨陵。單于得敢大喜，使騎並攻漢軍，疾呼曰：「李陵、韓延年趣降！」<span 
class="style7">師古曰：「且攻且呼也。呼音火故反。趣讀曰促。」</span>遂遮道急攻陵。陵居谷中，虜在山上，四面射，矢如雨下。漢軍南行，未至鞮汗山，<span 
class="style7">師古曰：「鞮音丁奚反。」</span>一日五十萬矢皆盡，即棄車去。士尚三千餘人，徒斬車輻而持之，<span 
class="style7">師古曰：「徒，但也。」</span>軍吏持尺刀，抵山入陿谷。單于遮其後，乘隅下壘石，<span 
class="style7">服虔曰：「山名也。」師古曰：「此說非也。言放石以投人，因山隅曲而下也。壘音盧對反。」</span>士卒多死，不得行。昏後，陵便衣獨步出營，<span 
class="style7">蘇林曰：「搴衣卷褏而行也。」師古曰：「此說非也。便衣，謂著短衣小褏也。」</span>止左右：「毋隨我，丈夫一取單于耳！」<span 
class="style7">師古曰：「言一身獨取也。」</span>良乆，陵還，大息曰：「兵敗，死矣！」軍吏或曰：「將軍威震匈奴，天命不遂，後求道徑還歸，如浞野侯為虜所得，後亡還，天子客遇之，況於將軍乎！」陵曰：「公止！吾不死，非壯也。」於是盡斬旌旗，及珍寶埋地中，陵歎曰：「復得數十矢，足以脫矣。今無兵復戰，<span 
class="style7">師古曰：「兵即謂矢及矛戟之屬也。」</span>天明坐受縛矣！各鳥獸散，猶有得脫歸報天子者。」<span 
class="style7">師古曰：「脫，免也，音吐活反。次下亦同。」</span>令軍士人持二升糒，一半冰，<span 
class="style7">如淳曰：「半讀曰片，或曰五升曰半。」師古曰：「半讀曰判。判，大片也。時冬寒有冰，持之以備渴也。」</span>期至遮虜鄣者相待。夜半時，擊鼓起士，鼓不鳴。陵與韓延年俱上馬，壯士從者十餘人。虜騎數千追之，韓延年戰死。陵曰：「無面目報陛下！」遂降。軍人分散，脫至塞者四百餘人。</p>
                    <p>陵敗處去塞百餘里，邊塞以聞。上欲陵死戰，召陵母及婦，使相者視之，無死喪色。後聞陵降，上怒甚，責問陳步樂，步樂自殺。羣臣皆罪陵，上以問太史令司馬遷，遷盛言：「陵事親孝，與士信，常奮不顧身以殉國家之急。<span 
class="style7">師古曰：「殉，營也，一曰從也。」</span>其素所畜積也，<span 
class="style7">師古曰：「畜讀曰蓄。」</span>有國士之風。今舉事一不幸，全軀保妻子之臣隨而媒蘖其短，<span 
class="style7">服虔曰：「媒音欺，謂詆欺也。」孟康曰：「媒，酒敎；蘖，麴也。謂釀成其罪也。」師古曰：「孟說是也。齊人名麴餅曰媒。」</span>誠可痛也！且陵提步卒不滿五千，深輮戎馬之地，<span 
class="style7">師古曰：「輮，踐也，音人九反。」</span>抑數萬之師，虜救死扶傷不暇，悉舉引弓之民共攻圍之。轉鬬千里，矢盡道窮，士張空拳，<span 
class="style7">文穎曰：「拳，弓弩拳也。」師古曰：「拳字與絭同，音去權反，又音眷。」</span>冒白刃，北首爭死敵，<span 
class="style7">師古曰：「冒，犯也。北首，北嚮也。冒音莫北反。首音式救反。」</span>得人之死力，雖古名將不過也。身雖陷敗，然其所摧敗亦足暴於天下。<span 
class="style7">師古曰：「所摧敗，敗匈奴之兵也。暴猶章也。」</span>彼之不死，宜欲得當以報漢也。」<span 
class="style7">師古曰：「言欲立功以當其罪也。」</span>初，上遣貳師大軍出，財令陵為助兵，<span 
class="style7">師古曰：「財與纔同，謂淺也，僅也。史傳通用字。他皆類此。」</span>及陵與單于相值，而貳師功少。上以遷誣罔，欲沮貳師，為陵游說，<span 
class="style7">師古曰：「沮謂毀壞之，音才呂反。」</span>下遷腐刑。</p>
                    <p>久之，上悔陵無救，曰：「陵當發出塞，迺詔彊弩都尉令迎軍。坐預詔之，得令老將生姦詐。」<span 
class="style7">孟康曰：「坐預詔彊弩都尉路博德迎陵，博德老將，出塞不至，令陵見沒也。」</span>迺遣使勞賜陵餘軍得脫者。</p>
                    <p>陵在匈奴歲餘，上遣因杅將軍公孫敖<span 
class="style7">孟康曰：「因杅，胡地名也。」師古曰：「杅音于。」</span>將兵深入匈奴迎陵。敖軍無功還，曰：「捕得生口，言李陵敎單于為兵以備漢軍，故臣無所得。」上聞，於是族陵家，母弟妻子皆伏誅。隴西士大夫以李氏為愧。<span 
class="style7">師古曰：「恥其不能死節，累及家室。」</span>其後，漢遣使使匈奴，陵謂使者曰：「吾為漢將步卒五千人橫行匈奴，以亡救而敗，何負於漢，而誅吾家？」使者曰：「漢聞李少卿敎匈奴為兵。」陵曰：「迺李緒，非我也。」李緒本漢塞外都尉，居奚侯城，匈奴攻之，緒降，而單于客遇緒，常坐陵上。陵痛其家以李緒而誅，使人刺殺緒。大閼氏欲殺陵，<span 
class="style7">師古曰：「大閼氏，單于之母。」</span>單于匿之北方，大閼氏死迺還。</p>
                    <p>單于壯陵，以女妻之，立為右校王，衞律為丁靈王，<span 
class="style7">師古曰：「丁靈，胡之別種也。立為王而主其人也。」</span>皆貴用事。衞律者，父本長水胡人。律生長漢，善協律都尉李延年，延年薦言律使匈奴。使還，會延年家收，律懼并誅，亡還降匈奴。匈奴愛之，常在單于左右。陵居外，有大事，迺入議。</p>
                    <p>昭帝立，大將軍霍光、左將軍上官桀輔政，素與陵善，遣陵故人隴西任立政等三人<span 
class="style7">師古曰：「故人，謂舊與相知者。」</span>俱至匈奴招陵。立政等至，單于置酒賜漢使者，李陵、衞律皆侍坐。立政等見陵，未得私語，即目視陵，<span 
class="style7">師古曰：「以目相視而感動之，今俗所謂眼語者也。」</span>而數數自循其刀環，<span 
class="style7">師古曰：「循謂摩順也。」</span>握其足，陰諭之，言可還歸漢也。後陵、律持牛酒勞漢使，博飲，<span 
class="style7">蘇林曰：「博且飲也。」師古曰：「勞音來到反。」</span>兩人皆胡服椎結。<span 
class="style7">師古曰：「結讀曰髻，一撮之髻，其形如椎。」</span>立政大言曰：「漢已大赦，中國安樂，主上富於春秋，<span 
class="style7">師古曰：「言天子年少。」</span>霍子孟、上官少叔用事。」<span 
class="style7">師古曰：「子孟，光之字；少叔，桀之字也。」</span>以此言微動之。陵墨不應，孰視而自循其髮，荅曰：「吾已胡服矣！」有頃，律起更衣，立政曰：「咄，少卿良苦！<span 
class="style7">師古曰：「言甚勞苦。」</span>霍子孟、上官少叔謝女。」<span 
class="style7">師古曰：「謝，以辭相問也。」</span>陵曰：「霍與上官無恙乎？」<span 
class="style7">師古曰：「恙，憂病也。」</span>立政曰：「請少卿來歸故鄉，毋憂富貴。」陵字立政曰：「少公，<span 
class="style7">師古曰：「呼其字。」</span>歸易耳，恐再辱，柰何！」語未卒，衞律還，頗聞餘語，曰：「李少卿賢者，不獨居一國。范蠡徧遊天下，由余去戎入秦，今何語之親也！」因罷去。立政隨謂陵曰：「亦有意乎？」<span 
class="style7">師古曰：「隨其後而語之。」</span>陵曰：「丈夫不能再辱。」</p>
                    <p>陵在匈奴二十餘年，元平元年病死。</p>
                    <p>蘇建，杜陵人也。以校尉從大將軍青擊匈奴，封平陵侯。以將軍築朔方。後以衞尉為游擊將軍，從大將軍出朔方。後一歲，以右將軍再從大將軍出定襄，亡翕侯，<span 
class="style7">服虔曰：「趙信也。」</span>失軍當斬，贖為庶人。其後為代郡太守，卒官。有三子：嘉為奉車都尉，賢為騎都尉，中子武最知名。</p>
                    <p>武字子卿，少以父任，兄弟並為郎，稍遷至栘中廄監。<span 
class="style7">師古曰：「栘中，廄名，為之監也。栘音移。」</span>時漢連伐胡，數通使相窺觀，匈奴留漢使郭吉、路充國等，前後十餘輩。匈奴使來，漢亦留之以相當。天漢元年，且鞮侯單于初立，<span 
class="style7">師古曰：「且音子閭反。鞮音丁奚反。」</span>恐漢襲之，迺曰：「漢天子我丈人行也。」<span 
class="style7">師古曰：「丈人，尊老之稱。行音胡浪反。」</span>盡歸漢使路充國等。武帝嘉其義，迺遣武以中郎將使持節送匈奴使留在漢者，因厚賂單于，荅其善意。武與副中郎將張勝及假吏常惠等<span 
class="style7">師古曰：「假吏猶言兼吏也。時權為使之吏，若今之差人充使典矣。」</span>募士斥候百餘人俱。<span 
class="style7">師古曰：「募人以充士卒，及在道為斥候者。」</span>旣至匈奴，置幣遺單于。單于益驕，非漢所望也。</p>
                    <p>方欲發使送武等，會緱王與長水虞常等謀反匈奴中。<span class="style7">師古曰：「緱音工候反。」</span>緱王者，昆邪王姊子也，<span 
class="style7">師古曰：「昆音胡門反。」</span>與昆邪王俱降漢，後隨浞野侯沒胡中。<span 
class="style7">師古曰：「從趙破奴擊匈奴，兵敗而降。」</span>及衞律所將降者，陰相與謀劫單于母閼氏歸漢。會武等至匈奴，虞常在漢時素與副張勝相知，私候勝曰：「聞漢天子甚怨衞律，常能為漢伏弩射殺之。吾母與弟在漢，幸蒙其賞賜。」張勝許之，以貨物與常。後月餘，單于出獵，獨閼氏子弟在。虞常等七十餘人欲發，其一人夜亡，告之。單于子弟發兵與戰。緱王等皆死，虞常生得。<span 
class="style7">師古曰：「被執獲也。」</span></p>
                    <p>單于使衞律治其事。張勝聞之，恐前語發，以狀語武。武曰：「事如此，此必及我。見犯迺死，重負國。」欲自殺，<span 
class="style7">師古曰：「言被匈奴侵犯，然後乃死，是為更負漢國，故欲先自殺也。重音直用反。」</span>勝、惠共止之。虞常果引張勝。單于怒，召諸貴人議，欲殺漢使者。左伊秩訾曰：<span 
class="style7">臣瓚曰：「胡官之號也。」</span>「即謀單于，何以復加？<span 
class="style7">師古曰：「言謀殺衞律而殺之，其罰太重也。」</span>宜皆降之。」單于使衞律召武受辭，<span 
class="style7">師古曰：「致單于之命，而取其對也。」</span>武謂惠等：「屈節辱命，雖生，何面目以歸漢！」引佩刀自刺。衞律驚，自抱持武，馳召毉。鑿地為坎，置熅火，<span 
class="style7">師古曰：「熅謂聚火無焱者也，音於云反。焱音弋贍反。」</span>覆武其上，<span 
class="style7">師古曰：「覆身於坎上也。覆音芳目反。」</span>蹈其背以出血。武氣絕，半日復息。<span 
class="style7">師古曰：「息謂出氣也。」</span>惠等哭，輿歸營。單于壯其節，朝夕遣人候問武，而收繫張勝。</p>
                    <p>武益愈，單于使使曉武。<span 
class="style7">師古曰：「諭說令降也。」</span>會論虞常，欲因此時降武。劔斬虞常已，律曰：「漢使張勝謀殺單于近臣，<span 
class="style7">師古曰：「衞律自謂也。」</span>當死，單于募降者赦罪。」舉劔欲擊之，勝請降。律謂武曰：「副有罪，當相坐。」武曰：「本無謀，又非親屬，何謂相坐？」復舉劔擬之，武不動。律曰：「蘇君，律前負漢歸匈奴，幸蒙大恩，賜號稱王，擁衆數萬，馬畜彌山，富貴如此。<span 
class="style7">師古曰：「彌，滿也。」</span>蘇君今日降，明日復然。空以身膏草野，誰復知之！」武不應。律曰：「君因我降，與君為兄弟，今不聽吾計，後雖欲復見我，尚可得乎？」武罵律曰：「女為人臣子，不顧恩義，畔主背親，為降虜於蠻夷，何以女為見？<span 
class="style7">師古曰：「言何用見女為也。」</span>且單于信女，使決人死生，不平心持正，反欲鬬兩主，觀禍敗。南越殺漢使者，屠為九郡；宛王殺漢使者，頭縣北闕；朝鮮殺漢使者，即時誅滅。獨匈奴未耳。若知我不降明，<span 
class="style7">師古曰：「若，汝也。言汝知我不肯降明矣。」</span>欲令兩國相攻，匈奴之禍從我始矣。」</p>
                    <p>律知武終不可脅，白單于。單于愈益欲降之，迺幽武置大窖中，<span 
class="style7">師古曰：「舊米粟之窖而空者也，音工孝反。」</span>絕不飲食。<span 
class="style7">師古曰：「飲音於禁反。食讀曰飤。」</span>天雨雪，武卧齧雪與旃毛并咽之，<span 
class="style7">師古曰：「咽，吞也，音宴。」</span>數日不死，匈奴以為神，乃徙武北海上無人處，使牧羝，羝乳乃得歸。<span 
class="style7">師古曰：「羝，牡羊也。羝不當產乳，故設此言，示絕其事。若燕太子丹烏白頭、馬生角之比也。羝音丁奚反。乳音人喻反。」</span>別其官屬常惠等，各置他所。</p>
                    <p>武旣至海上，稟食不至，<span class="style7">師古曰：「無人給飤之。」</span>掘野鼠去屮實而食之。<span 
class="style7">蘇林曰：「取鼠所去草實而食之。」張晏曰：「取鼠及草實并而食之。」師古曰：「蘇說是也。屮，古草字。去謂藏之也，音丘呂反。」</span>杖漢節牧羊，卧起操持，節旄盡落。積五六年，單于弟於靬王弋射海上。<span 
class="style7">師古曰：「靬音居言反。」</span>武能網紡繳，檠弓弩，<span 
class="style7">師古曰：「繳，生絲縷也，可以弋射。檠謂輔正弓弩也。繳音斫。檠音警，又音巨京反。」</span>於靬王愛之，給其衣食。三歲餘，王病，賜武馬畜服匿穹廬。<span 
class="style7">劉德曰：「服匿如小旃帳。」孟康曰：「服匿如甖，小口大腹方底，用受酒酪。穹廬，旃帳也。」晉灼曰：「河東北界人呼小石甖受二斗所曰服匿。」師古曰：「孟、晉二說是也。」</span>王死後，人衆徙去。其冬，丁令盜武牛羊，<span 
class="style7">師古曰：「令音零。丁令，即上所謂丁靈耳。」</span>武復窮厄。</p>
                    <p>初，武與李陵俱為侍中，武使匈奴明年，陵降，不敢求武。乆之，單于使陵至海上，為武置酒設樂，因謂武曰：「單于聞陵與子卿素厚，故使陵來說足下，虛心欲相待。終不得歸漢，空自苦亡人之地，信義安所見乎？前長君為奉車，<span 
class="style7">服虔曰：「武兄嘉。」</span>從至雍棫陽宮，扶輦下除，<span 
class="style7">張晏曰：「主扶輦下除道也。」師古曰：「除謂門屏之間。」</span>觸柱折轅，劾大不敬，伏劔自刎，<span 
class="style7">師古曰：「刎，斷也，斷其頸也，音武粉反。」</span>賜錢二百萬以葬。孺卿從祠河東后土，<span 
class="style7">張晏曰：「武弟賢。」</span>宦騎與黃門駙馬爭舩，<span 
class="style7">師古曰：「宦騎，宦者而為騎也。黃門駙馬，天子駙馬之在黃門者。駙，副也。金日磾傳曰『養馬於黃門』也。」</span>推墮駙馬河中溺死，宦騎亡，詔使孺卿逐捕不得，惶恐飲藥而死。來時，大夫人已不幸，<span 
class="style7">師古曰：「不幸亦謂死。」</span>陵送葬至陽陵。子卿婦年少，聞已更嫁矣。獨有女弟二人，兩女一男，今復十餘年，存亡不可知。人生如朝露，<span 
class="style7">師古曰：「朝露見日則晞，人命短促亦如之。」</span>何乆自苦如此！陵始降時，忽忽如狂，自痛負漢，加以老母繫保宮，<span 
class="style7">師古曰：「百官公卿表云少府屬官有居室，武帝太初元年更名保宮。」</span>子卿不欲降，何以過陵？且陛下春秋高，法令亡常，大臣亡罪夷滅者數十家，安危不可知，子卿尚復誰為乎？願聽陵計，勿復有云。」武曰：「武父子亡功德，皆為陛下所成就，位列將，爵通侯，兄弟親近，常願肝腦塗地。今得殺身自効，雖蒙斧鉞湯鑊，誠甘樂之。臣事君，猶子事父也，子為父死亡所恨。願勿復再言。」陵與武飲數日，復曰：「子卿壹聽陵言。」武曰：「自分已死久矣！<span 
class="style7">師古曰：「分音扶問反。」</span>王必欲降武，請畢今日之驩，效死於前！」<span 
class="style7">師古曰：「效効，致也。」</span>陵見其至誠，喟然歎曰：「嗟乎，義士！陵與衞律之罪上通於天。」因泣下霑衿，與武決去。<span 
class="style7">師古曰：「決，別也。」</span></p>
                    <p>陵惡自賜武，<span 
class="style7">師古曰：「謂若示己於匈奴中富饒以夸武。」</span>使其妻賜武牛羊數十頭。後陵復至北海上，語武：「區脫捕得雲中生口，<span 
class="style7">服虔曰：「區脫，土室，胡兒所作以候漢者也。」李竒曰：「匈奴邊境羅落守衞官也。」晉灼曰：「匈奴傳東胡與匈奴間有棄地千餘里，各居其邊為區脫。又云漢得區脫王，發人民屯區脫以備漢，此為因邊境以為官。李說是也。」師古曰：「匈奴邊境為候望之室，服說是也。本非官號，區脫王者，以其所部居區脫之處，因呼之耳。李、晉二說皆失之。區讀與甌同，音一侯反。脫音土活反。」</span>言太守以下吏民皆白服，曰上崩。」武聞之，南鄉號哭，歐血，旦夕臨。<span 
class="style7">師古曰：「鄉讀曰嚮。臨，哭也，音力禁反。」</span></p>
                    <p>數月，昭帝即位。數年，匈奴與漢和親。漢求武等，匈奴詭言武死。後漢使復至匈奴，常惠請其守者與俱，得夜見漢使，具自陳道。敎使者謂單于，言天子射上林中，得鴈，足有係帛書，言武等在某澤中。使者大喜，如惠語以讓單于。<span 
class="style7">師古曰：「讓，責也。」</span>單于視左右而驚，謝漢使曰：「武等實在。」於是李陵置酒賀武曰：「今足下還歸，揚名於匈奴，功顯於漢室，雖古竹帛所載，丹青所畫，何以過子卿！陵雖駑怯，令漢且貰陵罪，<span 
class="style7">師古曰：「貰，寬也。」</span>全其老母，使得奮大辱之積志，庶幾乎曹柯之盟，<span 
class="style7">李竒曰：「欲劫單于，如曹劌劫齊桓公柯盟之時。」</span>此陵宿昔之所不忘也。收族陵家，為世大戮，陵尚復何顧乎？已矣！令子卿知吾心耳。異域之人，壹別長絕！」陵起舞，歌曰：「徑萬里兮度沙幕，為君將兮奮匈奴。路窮絕兮矢刃摧，士衆滅兮名已隤。<span 
class="style7">師古曰：「隤，墜也，音大回反。」</span>老母已死，雖欲報恩將安歸！」陵泣下數行，因與武決。單于召會武官屬，<span 
class="style7">師古曰：「會謂集聚也。」</span>前以降及物故，<span 
class="style7">師古曰：「物故謂死也，言其同於鬼物而故也。一說，不欲斥言，但云其所服用之物皆已故耳。而說者妄欲改物為勿，非也。」</span>凡隨武還者九人。</p>
                    <p>武以始元六年春至京師。詔武奉一大牢謁武帝園廟，拜為典屬國，秩中二千石，賜錢二百萬，公田二頃，宅一區。常惠、徐聖、趙終根皆拜為中郎，賜帛各二百匹。其餘六人老歸家，賜錢人十萬，復終身。<span 
class="style7">師古曰：「復音芳目反。」</span>常惠後至右將軍，封列侯，自有傳。武留匈奴凡十九歲，始以彊壯出，及還，須髮盡白。</p>
                    <p>武來歸明年，上官桀子安與桑弘羊及燕王、蓋王謀反。武子男元與安有謀，坐死。</p>
                    <p>初桀、安與大將軍霍光爭權，數疏光過失予燕王，<span 
class="style7">師古曰：「疏謂條錄之。」</span>令上書告之。又言蘇武使匈奴二十年不降，還迺為典屬國，<span 
class="style7">師古曰：「實十九年，而言二十者，欲乆其事以見冤屈，故多言也。」</span>大將軍長史無功勞，為搜粟都尉，光顓權自恣。<span 
class="style7">師古曰：「顓與專同。」</span>及燕王等反誅，窮治黨與，武素與桀、弘羊有舊，數為燕王所訟，子又在謀中，廷尉奏請逮捕武。霍光寑其奏，免武官。</p>
                    <p>數年，昭帝崩，武以故二千石與計謀立宣帝，<span 
class="style7">師古曰：「與讀曰預。」</span>賜爵關內侯，食邑三百戶。乆之，衛將軍張安世薦武明習故事，奉使不辱命，先帝以為遺言。宣帝即時召武待詔宦者署，<span 
class="style7">師古曰：「百官公卿表少府屬官有宦者令丞。以其署親近，故令於此待詔也。」</span>數進見，復為右曹典屬國。以武著節老臣，令朝朔望，號稱祭酒，<span 
class="style7">師古曰：「加祭酒之號，所以示優尊也。祭酒，已解在伍被傳。」</span>甚優寵之。</p>
                    <p>武所得賞賜，盡以施予昆弟故人，家不餘財。皇后父平恩侯、帝舅平昌侯、樂昌侯、<span 
class="style7">師古曰：「平恩侯許伯、平昌侯王無故、樂昌侯王武也。」</span>車騎將軍韓增、丞相魏相、御史大夫丙吉皆敬重武。武年老，子前坐事死，上閔之，問左右：「武在匈奴乆，豈有子乎？」武因平恩侯自白：「前發匈奴時，胡婦適產一子通國，有聲問來，願因使者致金帛贖之。」上許焉。後通國隨使者至，上以為郎。又以武弟子為右曹。武年八十餘，神爵二年病卒。</p>
                    <p>甘露三年，單于始入朝。上思股肱之美，迺圖畫其人於麒麟閣，<span 
class="style7">張晏曰：「武帝獲麒麟時作此閣，圖畫其象於閣，遂以為名。」師古曰：「漢宮閣疏名云蕭何造。」</span>法其形貌，署其官爵姓名。<span 
class="style7">師古曰：「署，表也，題也。」</span>唯霍光不名，曰大司馬大將軍博陸侯姓霍氏，次曰衞將軍富平侯張安世，次曰車騎將軍龍頟侯韓增，次曰後將軍營平侯趙充國，次曰丞相高平侯魏相，次曰丞相博陽侯丙吉，次曰御史大夫建平侯杜延年，次曰宗正陽城侯劉德，次曰少府梁丘賀，次曰太子太傅蕭望之，次曰典屬國蘇武。皆有功德，知名當世，是以表而揚之，明著中興輔佐，列於方叔、召虎、仲山甫焉。<span 
class="style7">師古曰：「三人皆周宣王之臣，有文武之功，佐宣王中興者也。言宣帝亦重興漢室，而霍光等並為名臣，皆比於方叔之屬。召讀曰邵。」</span>凡十一人，皆有傳。自丞相黃霸、廷尉于定國、大司農朱邑、京兆尹張敞、右扶風尹翁歸及儒者夏侯勝等，皆以善終，著名宣帝之世，然不得列於名臣之圖，以此知其選矣。</p>
                    <p>贊曰：李將軍恂恂如鄙人，口不能出辭，<span 
class="style7">師古曰：「恂恂，誠謹貌也，音荀。」</span>及死之日，天下知與不知皆為流涕，彼其中心誠信於士大夫也。諺曰：「桃李不言，下自成蹊。」<span 
class="style7">師古曰：「蹊謂徑道也。言桃李以其華實之故，非有所召呼，而人爭歸趣，來往不絕，其下自然成徑，以喻人懷誠信之心，故能潛有所感也。蹊音奚。」</span>此言雖小，可以喻大。然三代之將，道家所忌，自廣至陵，遂亡其宗，哀哉！孔子稱「志士仁人，有殺身以成仁，無求生以害仁」，「使於四方，不辱君命」，<span 
class="style7">師古曰：「皆論語載孔子之言。」</span>蘇武有之矣。</p>
                    <hr />
                </div>
                <div class="next1">
<a href="053.htm">上卷</a> / <a href="a02.htm">漢書目錄</a> / <a 
href="055.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

