

##### 漢書
　　 `卷一下 ‧ 高帝紀第一下`

* * *

五年冬十月，漢王追項羽至陽夏南`師古曰：「夏音工雅反，已解於上。」`止軍，與齊王信、魏相國越期會擊楚，至固陵，`晉灼曰：「即固始也。」師古曰：「後改為固始耳。地理志固始屬淮陽。」`不會。楚擊漢軍，大破之。漢王復入壁，深壍而守。謂張良曰：「諸侯不從，柰何？」良對曰：「楚兵且破，未有分地，`李竒曰：「信、越等未有益地之分。」師古曰：「分音扶問反。」`其不至固宜。`師古曰：「理宜然也。」`君王能與共天下，可立致也。`師古曰：「共有天下之地，割而封之。」`齊王信之立，非君王意，信亦不自堅。`師古曰：「因信自請為假王，乃立之耳，故曰非君王意。」`彭越本定梁地，始君王以魏豹故，拜越為相國。今豹死，越亦望王，而君王不早定。今能取睢陽以北至穀城皆以王彭越，`師古曰：「睢音雖。」`從陳以東傅海與齊王信，`師古曰：「傅讀曰附。」`信家在楚，其意欲復得故邑。能出捐此地以許兩人，`師古曰：「捐，棄也，音弋全反。」`使各自為戰，則楚易散也。」於是漢王發使使韓信、彭越。至，皆引兵來。

十一月，劉賈入楚地，圍壽春。漢亦遣人誘楚大司馬周殷。殷畔楚，以舒屠六，`如淳曰：「以舒之衆屠破六縣。」師古曰：「六者，縣名，即上所謂九江王都六者也，後屬廬江郡。」`舉九江兵迎黥布，並行屠城父，`如淳曰：「並行，並擊也。」師古曰：「城父，縣名。父音甫。」`隨劉賈皆會。

十二月，圍羽垓下。`應劭曰：「垓音該。」李竒曰：「沛洨縣聚邑名也。」師古曰：「洨音衡交反。」`羽夜聞漢軍四面皆楚歌，`應劭曰：「楚歌者，雞鳴歌也。漢已略得其地，故楚歌者多雞鳴時歌也。」師古曰：「楚歌者，為楚人之歌，猶言吳歈越吟耳。若以雞鳴為歌曲之名，於理則可，不得云雞鳴時也。高祖令戚夫人楚舞，自為作楚歌，豈亦雞鳴時乎？」`知盡得楚地，羽與數百騎走，是以兵大敗。灌嬰追斬羽東城。`晉灼曰：「九江縣。」`楚地悉定，獨魯不下。漢王引天下兵欲屠之，為其守節禮義之國，乃持羽頭示其父兄，魯乃降。初，懷王封羽為魯公，及死，魯又為之堅守，故以魯公葬羽於穀城。`師古曰：「即濟北穀城。」`漢王為發喪，哭臨而去`師古曰：「臨音力禁反。」`。封項伯等四人為列侯，賜姓劉氏。`師古曰：「皆羽之族，先有功於漢者。」`諸民略在楚者皆歸之。漢王還至定陶，馳入齊王信壁，奪其軍。初項羽所立臨江王共敖前死，子尉嗣立為王，不降。遣盧綰、劉賈擊虜尉。

春正月，追尊兄伯號曰武哀侯。`應劭曰：「兄伯早亡，追謚之。」`下令曰：「楚地已定，義帝亡後，欲存卹楚衆，以定其主。齊王信習楚風俗，更立為楚王`師古曰：「更，改也。」`，王淮北，都下邳。魏相國建城侯彭越勤勞魏民，卑下士卒，`師古曰：「言安輯魏地，保其人衆也。下音胡稼反。」`常以少擊衆，數破楚軍，其以魏故地王之，號曰梁王，都定陶。」又曰：「兵不得休八年，萬民與苦甚，`如淳曰：「與音相干與之與。」師古曰：「音弋庶反。」`今天下事畢，其赦天下殊死以下。」`如淳曰：「死罪之明白也。左傳曰斬其木而弗殊。」韋昭曰：「殊死，斬刑也。」師古曰：「殊，絕也，異也，言其身首離絕而異處也。」`

於是諸侯上疏曰：「楚王韓信、韓王信、淮南王英布、梁王彭越、故衡山王吳芮、`張晏曰：「漢元年，項羽立芮為衡山王，後又奪之地，謂之番君，是以曰故。」`趙王張敖、燕王臧荼昧死再拜言，`張晏曰：「秦以為人臣上書當言昧犯死罪而言，漢遂遵之。」`大王陛下：`應劭曰：「陛者，升堂之陛。王者必有執兵陳於階陛之側，羣臣與至尊言，不敢指斥，故呼在陛下者而告之，因卑以達尊之意也。若今稱殿下、閣下、侍者、執事，皆此類也。」`先時秦為亡道，天下誅之。大王先得秦王，定關中，於天下功最多。存亡定危，救敗繼絕，以安萬民，功盛德厚。又加惠於諸侯王有功者，使得立社稷。地分已定，而位號比儗，亡上下之分，`師古曰：「言大王與臣等並稱王，是為比類相儗，無尊卑之差別也。地分音扶問反。」`大王功德之著，於後世不宣。`師古曰：「言位號不殊，則功德之著明者，不宣於後世也。」`昧死再拜上皇帝尊號。」漢王曰：「寡人聞帝者賢者有也，`師古曰：「言賢德之人乃可有帝號。」`虛言亡實之名，非所取也。今諸侯王皆推高寡人，將何以處之哉？」諸侯王皆曰：「大王起於細微，滅亂秦，威動海內。又以辟陋之地，`師古曰：「辟讀曰僻。」`自漢中行威德，誅不義，立有功，平定海內，功臣皆受地食邑，非私之也。大王德施四海，諸侯王不足以道之，居帝位甚實宜，願大王以幸天下。」`晉灼曰：「漢儀注民臣被其德以為僥倖也。」師古曰：「倖者，吉而免凶，可慶幸也，故福喜之事皆稱為幸，而死謂之不幸。」`漢王曰：「諸侯王幸以為便於天下之民，則可矣。」於是諸侯王及太尉長安侯臣綰等三百人，`師古曰：「綰，盧綰也。」`與博士稷嗣君叔孫通`孟康曰：「稷嗣，邑名。」`謹擇良日二月甲午，上尊號。漢王即皇帝位于氾水之陽。`張晏曰：「在濟陰界，取其氾愛弘大而潤下也。」師古曰：「據叔孫通傳曰為皇帝於定陶，則此水在濟陰是也。音敷劔反。」`尊王后曰皇后，太子曰皇太子，追尊先媼曰昭靈夫人。

詔曰：`如淳曰：「詔，告也。自秦漢以下，唯天子獨稱之。」`「故衡山王吳芮與子二人、兄子一人，從百粵之兵，`服虔曰：「非一種，若今言百蠻也。」`以佐諸侯，誅暴秦，有大功，諸侯立以為王。項羽侵奪之地，謂之番君。`師古曰：「番音蒲何反。」`其以長沙、豫章、象郡、桂林、南海立番君芮為長沙王。」`臣瓚曰：「茂陵書象郡治臨塵，去長安萬七千五百里。」文穎曰：「桂林，今鬱林也。」師古曰：「桂林，今之桂州境界左右皆是其地，非鬱林也。」`又曰：「故粵王亡諸世奉粵祀，秦侵奪其地，使其社稷不得血食。`師古曰：「祭者尚血腥，故曰血食也。」`諸侯伐秦，亡諸身帥閩中兵以佐滅秦，`如淳曰：「閩音緡。」應劭曰：「音文飾之文。」師古曰：「閩越，今泉州建安是其地也。其人本蛇種，故其字從虫。如音是也。虫音許尾反。」`項羽廢而弗立。今以為閩粵王，王閩中地，勿使失職。」

帝乃西都洛陽。夏五月，兵皆罷歸家。詔曰：「諸侯子在關中者，復之十二歲，`師古曰：「復音方目反。」`其歸者半之。`師古曰：「各已還其本土者，復六歲也。」`民前或相聚保山澤，不書名數，`師古曰：「保，守也，安也。守而安之，以避難也。名數，謂戶籍也。」`今天下已定，令各歸其縣，復故爵田宅，`師古曰：「復，還也，音扶目反。」`吏以文法敎訓辨告，勿笞辱。`師古曰：「辨告者，分別義理以曉喻之。」`民以飢餓自賣為人奴婢者，皆免為庶人。軍吏卒會赦，其亡罪而亡爵及不滿大夫者，皆賜爵為大夫。`如淳曰：「軍吏卒會赦，得免罪，及本無罪而亡爵級者，皆賜爵為大夫。」師古曰：「大夫，第五爵也。」`故大夫以上賜爵各一級，`師古曰：「就加之也。級，等也。」`其七大夫以上，皆令食邑，`臣瓚曰：「秦制，列侯乃得食邑，今七大夫以上皆食邑，所以寵之也。」師古曰：「七大夫，公大夫也，爵第七，故謂之七大夫。」`非七大夫以下，皆復其身及戶，勿事。」`應劭曰：「不輸戶賦也。」如淳曰：「事謂役使也。」師古曰：「復其身及一戶之內皆不徭賦也。復音扶目反。」`又曰：「七大夫、公乘以上，皆高爵也。`師古曰：「公乘，第八爵。」`諸侯子及從軍歸者，甚多高爵，吾數詔吏先與田宅，及所當求於吏者，亟與。`師古曰：「亟，急也，音居力反。」`爵或人君，上所尊禮，`師古曰：「爵高有國邑者，則自君其人，故云或人君也。上謂天子。」`乆立吏前，曾不為決，`師古曰：「有辨訟及陳請者，不早為決斷。」`甚亡謂也。`師古曰：「亡謂者，失於事宜，不可以訓。」`異日秦民爵公大夫以上，令丞與亢禮。`應劭曰：「言從公大夫以上，民與令丞亢禮。亢禮者，長揖不拜。」師古曰：「異日，猶言往日也。亢者，當也，言高下相當，無所卑屈，不獨謂揖拜也。」`今吾於爵非輕也，吏獨安取此！`師古曰：「於何得此輕爵之法也。」`且法以有功勞行田宅，`蘇林曰：「行音行酒之行，猶付與也。」`今小吏未甞從軍者多滿，`如淳曰：「多自滿足也。」`而有功者顧不得，`師古曰：「顧猶反也，言若人反顧然。」`背公立私，守尉長吏敎訓甚不善。`師古曰：「守，郡守也。尉，郡尉也。長吏，謂縣之令長。」`其令諸吏善遇高爵，稱吾意。`師古曰：「稱，副也。」`且廉問，有不如吾詔者，以重論之。」`師古曰：「廉，察也。廉字本作覝，其音同耳。」`

帝置酒雒陽南宮。上曰：`如淳曰：「蔡邕云上者尊位所在也。但言上，不敢言尊號耳。」`「通侯諸將`應劭曰：「舊曰徹侯，避武帝諱曰通侯。通亦徹也。通者，言其功德通於王室也。」張晏曰：「後改為列侯。列者，見序列也。」`毋敢隱朕`如淳曰：「朕，我也。蔡邕曰古者上下共之。咎繇與帝舜言稱朕，屈原曰『朕皇考』，至秦獨以為尊稱，漢遂因之而不改也。」`，皆言其情。吾所以有天下者何？項氏之所以失天下者何？」高起、王陵對曰：`張晏曰：「詔使高官者起，故陵先對。」孟康曰：「姓高，名起。」臣瓚曰：「漢帝年紀高帝時有信平侯臣陵、都武侯臣起。魏相、邴吉高帝時奏事有將軍臣陵、臣起。」師古曰：「張說非也。若言高官者起，則丞相蕭何、太尉盧綰及張良、陳平之屬時皆在陵上，陵不得先對也。」`「陛下嫚而侮人，`師古曰：「嫚，易也，讀與慢同。」`項羽仁而敬人。然陛下使人攻城略地，所降下者，因以與之，與天下同利也。項羽妬賢嫉能，有功者害之，賢者疑之，戰勝而不與人功，得地而不與人利，此其所以失天下也。」上曰：「公知其一，未知其二。夫運籌帷幄之中，決勝千里之外，吾不如子房；填國家，撫百姓，給餉餽，不絕糧道，吾不如蕭何；`師古曰：「填與鎮同。鎮，安也。餽亦饋字。」`連百萬之衆，戰必勝，攻必取，吾不如韓信。三者皆人傑，吾能用之，`師古曰：「傑言桀然獨出也。」`此吾所以取天下者也。項羽有一范增而不能用，此所以為我禽也。」羣臣說服。`師古曰：「說讀曰悅。」`

初，田橫歸彭越。項羽已滅，橫懼誅，與賔客亡入海。上恐其乆為亂，遣使者赦橫，曰：「橫來，大者王，小者侯；`師古曰：「大者，謂其長率，即橫身也。小者，其徒屬也。」`不來，且發兵加誅。」橫懼，乘傳詣雒陽，`如淳曰：「律，四馬高足為置傳，四馬中足為馳傳，四馬下足為乘傳，一馬二馬為軺傳。急者乘一乘傳。」師古曰：「傳者，若今之驛，古者以車，謂之傳車，其後又單置馬，謂之驛騎。傳音張戀反。」`未至三十里，自殺。上壯其節，為流涕，發卒二千人，以王禮葬焉。

戍卒婁敬求見，說上曰：「陛下取天下與周異，而都雒陽，不便，不如入關，據秦之固。」上以問張良，良因勸上。是日，車駕西都長安。`師古曰：「凡言車駕者，謂天子乘車而行，不敢指斥也。是日，即其日也。著是日者，言從善之速也。長安本秦之鄉名，高祖作都焉。」`拜婁敬為奉春君，`張晏曰：「春，歲之始也，今婁敬發事之始，故號曰奉春君也。」`賜姓劉氏。六月壬辰，大赦天下。

秋七月，燕王臧荼反，上自將征之。九月，虜荼。詔諸侯王視有功者立以為燕王。荊王臣信等十人`如淳曰：「荊亦楚也。」賈逵曰：「秦莊襄王名楚，故改諱荊，遂行於世。」晉灼曰：「詩曰『奮伐荊楚』，自秦之先故以稱荊也。」師古曰：「晉說是也。左傳又云『荊尸而舉』，亦已乆矣。」`皆曰：「太尉長安侯盧綰功最多，請立以為燕王。」使丞相噲將兵平代地。

利幾反，上自擊破之。利幾者，項羽將。羽敗，利幾為陳令，降，上侯之潁川。上至雒陽，舉通侯籍召之，`蘇林曰：「都以侯籍召之。」`而利幾恐，反`師古曰：「普召通侯，而利幾自以項羽將，故恐懼而反也。」`。

後九月，徙諸侯子關中。治長樂宮。

六年冬十月，令天下縣邑城。`張晏曰：「皇后、公主所食曰邑。令各自築其城也。」師古曰：「縣之與邑，皆令築城。」`

人告楚王信謀反，上問左右，左右爭欲擊之。用陳平計，乃偽游雲夢。`韋昭曰：「在南郡之華容也。」師古曰：「夢讀如本字，又音莫風反。」`十二月，會諸侯于陳，楚王信迎謁，因執之。詔曰：「天下旣安，豪桀有功者封侯，新立，未能盡圖其功。`師古曰：「新立，言新即帝位也。圖謂謀而賞之。」`身居軍九年，或未習法令，或以其故犯法，`韋昭曰：「言未習知法令而犯之者，有司因以故犯法之罪罪之，故帝愍焉。」師古曰：「此說非也。言以未習法令之故，不知避罪，遂致犯刑，帝原其本情，故加憐之。」`大者死刑，吾甚憐之。其赦天下。」田肯賀上曰：「甚善，陛下得韓信，又治秦中。`師古曰：「治謂都之也。秦中謂關中，秦地也。」`秦，形勝之國也，`張晏曰：「得形勢之勝便也。」`帶河阻山，縣隔千里，`鄭氏曰：「縣音懸。」師古曰：「此本古之懸字耳，後人轉用為州縣字，乃更加心以別之，非當借音。他皆類此。」`持戟百萬，秦得百二焉。`應劭曰：「言河山之險，與諸侯相縣隔，絕千里也。所以能禽諸侯者，得天下之利百二也。」李斐曰：「河山之險，由地勢高，順流而下易，故天下於秦縣隔千里也。持戟百萬，秦得百二焉。」蘇林曰：「百二，得百中之二，二萬人也。秦地險固，二萬人足當諸侯百萬人也。」師古曰：「縣隔千里，李、應得之。秦得百二，蘇說是也。」`地埶便利，其以下兵於諸侯，譬猶居高屋之上建瓴水也。`如淳曰：「瓴，盛水瓶也。居高屋之上而幡瓴水，言其向下之勢易也。建音謇。」蘇林曰：「瓴讀曰鈴。」師古曰：「如、蘇音說皆是。建音居偃反。」`夫齊，東有琅邪、即墨之饒，`師古曰：「二縣近海，財用之所出。」`南有泰山之固，西有濁河之限，`晉灼曰：「齊西有平原，河水東北過高唐。高唐即平原也。孟津號黃河，故曰濁河也。」`北有勃海之利，地方二千里，持戟百萬，縣隔千里之外，齊得十二焉。`應劭曰：「齊得十之二耳，故愍王稱東帝，後復歸之，卒為秦所滅者，利鈍之勢異也。」李斐曰：「齊有山河之限，地方二千里，是與天下縣隔也。設有持戟百萬之衆，齊得十中之二焉。百萬十分之二，亦二十萬也。但文相避，故言東西秦，其勢敵也。」蘇林曰：「十二，得十中之二，二十萬人當百萬。言齊雖固，不如秦二萬乃當百萬也。」晉灼曰：「案文攷義，蘇說是也。」師古曰：「蘇、晉之釋得其意也。秦得百二者，二萬人當諸侯百萬人也。齊得十二者，二十萬人當諸侯百萬也。所以言縣隔千里之外者，除去秦地，而齊乃與諸侯計利便也。」`此東西秦也。非親子弟，莫可使王齊者。」上曰：「善。」賜金五百斤。上還至雒陽，赦韓信，封為淮陰侯。

甲申，始剖符封功臣曹參等為通侯。`師古曰：「剖，破也，與其合符而分授之也。剖音普口反。」`詔曰：「齊，古之建國也，今為郡縣，其復以為諸侯。`師古曰：「為國以封諸侯王。」`將軍劉賈數有大功，及擇寬惠脩絜者，王齊、荊地。」春正月丙午，韓王信等奏請以故東陽郡、鄣郡、吳郡五十三縣立劉賈為荊王，`文穎曰：「東陽，今下邳也。鄣郡，今丹陽也。吳郡，本會稽也。」韋昭曰：「鄣郡，今故鄣縣也，後郡徙丹陽，轉以為縣，故謂之故鄣也。」師古曰：「鄣音章。」`以碭郡、薛郡、郯郡三十六縣立弟文信君交為楚王。`文穎曰：「薛郡，今魯國是也。郯郡，今東海郡也。」師古曰：「郯音談。」`壬子，以雲中、鴈門、代郡五十三縣立兄宜信侯喜為代王，以膠東、膠西、臨淄、濟北、博陽、城陽郡七十三縣立子肥為齊王，以太原郡三十一縣為韓國，徙韓王信都晉陽。

上已封大功臣三十餘人，其餘爭功，未得行封。上居南宮，從復道上`如淳曰：「復音複，上下有道，故謂之復。」`見諸將往往耦語，以問張良。良曰：「陛下與此屬共取天下，今已為天子，而所封皆故人所愛，所誅皆平生仇怨。今軍吏計功，以天下為不足用徧封，`師古曰：「言有功者多，而土地少。」`而恐以過失及誅，故相聚謀反耳。」上曰：「為之柰何？」良曰：「取上素所不快，`師古曰：「言有舊嫌者也。」`計群臣所共知最甚者一人，先封以示羣臣。」三月，上置酒，封雍齒，因趣丞相急定功行封。`師古曰：「趣讀曰促。」`罷酒，群臣皆喜，曰：「雍齒且侯，吾屬亡患矣！」

上歸櫟陽，五日一朝太公。太公家令說太公曰：「天亡二日，土亡二王。皇帝雖子，人主也；太公雖父，人臣也。柰何令人主拜人臣！如此，則威重不行。」後上朝，太公擁彗，`李竒曰：「為恭也，如今卒持帚也。」師古曰：「彗者，所以埽也，音似歲反。」`迎門郤行。`師古曰：「郤退而行也，音丘略反。」`上大驚，下扶太公。太公曰：「帝，人主，柰何以我亂天下法！」於是上心善家令言，`師古曰：「晉太子庶子劉寶云善其發悟己心，因得尊崇父號，非善其令父敬己。」`賜黃金五百斤。夏五月丙午，詔曰：「人之至親，莫親於父子，故父有天下傳歸於子，子有天下尊歸於父，此人道之極也。前日天下大亂，兵革並起，萬民苦殃，朕親被堅執銳，`師古曰：「被堅謂甲冑也。執銳謂利兵也。被音皮義反。」`自帥士卒，犯危難，平暴亂，立諸侯，偃兵息民，天下大安，此皆太公之敎訓也。諸王、通侯、將軍、群卿、大夫已尊朕為皇帝，而太公未有號。今上尊太公曰太上皇。」`師古曰：「太上，極尊之稱也。皇，君也。天子之父，故號曰皇。不預治國，故不言帝也。」`

秋九月，匈奴圍韓王信於馬邑，信降匈奴。

七年冬十月，上自將擊韓王信於銅鞮，`師古曰：「縣名也。鞮音丁奚反。」`斬其將。信亡走匈奴，與其將曼丘臣、王黃`師古曰：「姓曼丘，名臣也。曼丘、母丘本一姓也，語有緩急耳。曼音萬。」`共立故趙後趙利為王，`師古曰：「故趙，六國時趙也。」`收信散兵，與匈奴共距漢。上從晉陽連戰，乘勝逐北，至樓煩，會大寒，士卒墯指者什二三。`師古曰：「十人之中，二三墯指。」`遂至平城，為匈奴所圍，七日，用陳平祕計得出。`應劭曰：「陳平使畫工圖美女，間遣人遺閼氏，云漢有美女如此，今皇帝困厄，欲獻之。閼氏畏其奪己寵，因謂單于曰：『漢天子亦有神靈，得其土地，非能有也。』於是匈奴開其一角，得突出。」鄭氏曰：「以計鄙陋，故祕不傳。」師古曰：「應氏之說出桓譚新論，蓋譚以意測之，事當然耳，非紀傳所說也。」`使樊噲留定代地。

十二月，上還過趙，不禮趙王。是月，匈奴攻代，代王喜弃國，自歸雒陽，赦為合陽侯。辛卯，立子如意為代王。

春，令郎中有罪耐以上，請之。`應劭曰：「輕罪不至于髡，完其耏鬢，故曰耏。古耐字從彡，髮膚之意也。杜林以為法度之字皆從寸，後改如是。言耐罪已上，皆當先請也。耐音若能。」如淳曰：「耐猶任也，任其事也。」師古曰：「依應氏之說，耏當音而，如氏之解則音乃代反，其義亦兩通。耏謂頰旁毛也。彡，毛髮貌也，音所廉反，又先廉反。而功臣侯表宣曲侯通耏為鬼薪，則應氏之說斯為長矣。」`民產子，復勿事二歲。`師古曰：「勿事，不役使也。」`

二月，至長安。蕭何治未央宮，立東闕、北闕、前殿、武庫、大倉。`師古曰：「未央殿雖南嚮，而上書奏事謁見之徒皆詣北闕，公車司馬亦在北焉。是則以北闕為正門，而又有東門、東闕。至於西南兩面，無門闕矣。蓋蕭何初立未央宮，以厭勝之術，理宜然乎？」`上見其壯麗，甚怒，謂何曰：「天下匈匈，勞苦數歲，成敗未可知，`師古曰：「匈匈，喧擾之意。」`是何治宮室過度也！」何曰：「天下方未定，故可因以就宮室。`師古曰：「就，成也。」`且夫天子以四海為家，非令壯麗亡以重威，且亡令後世有以加也。」上說。`師古曰：「說讀曰悅。」`自櫟陽徙都長安。置宗正官以序九族。夏四月，行如雒陽。`師古曰：「如，往也。」`

八年冬，上東擊韓信餘寇於東垣。`孟康曰：「真定也。」師古曰：「垣音轅。」`還過趙，趙相貫高等恥上不禮其王，陰謀欲弒上。上欲宿，心動，問「縣名何？」曰：「柏人。」上曰：「柏人者，迫於人也。」去弗宿。

十一月，令士卒從軍死者為槥，`服虔曰：「槥音衞。」應劭曰：「小棺也，今謂之櫝。」`歸其縣，縣給衣衾棺葬具，`如淳曰：「棺音貫，謂棺斂之服也。」臣瓚曰：「初以槥致其尸於家，縣官更給棺衣更斂之也。金布令曰『不幸死，死所為櫝，傳歸所居縣，賜以衣棺』也。」師古曰：「初為槥櫝，至縣更給衣及棺，備其葬具耳。不勞改讀音為貫也。金布者，令篇名，若今言倉庫令也。」`祠以少牢，長吏視葬。十二月，行自東垣至。`師古曰：「至京師。」`

春三月，行如雒陽。令吏卒從軍至平城及守城邑者`如淳曰：「平城左右諸城能堅守也。」`皆復終身勿事。`師古曰：「復音方目反。」`爵非公乘以上毋得冠劉氏冠。`文穎曰：「即竹皮冠也。」`賈人毋得衣錦繡綺縠絺紵𦋺，操兵，乘騎馬。`師古曰：「賈人，坐販賣者也。綺，文繒也，即今之細綾也。稀，細葛也。紵，織紵為布及疏也。𦋺，織毛若今毼及氍毹之類也。操，持也。兵，凡兵器也。乘，駕車也。騎，單騎也。賈音古。絺音丑知反。紵音佇。𦋺音居例反。操音千高反。」`秋八月，吏有罪未發覺者，赦之。九月，行自雒陽至，淮南王、梁王、趙王、楚王皆從。

九年冬十月，淮南王、梁王、趙王、楚王朝未央宮，置酒前殿。上奉玉巵`應劭曰：「飲酒禮器也，古以角作，受四升。古巵字作觝。」晉灼曰：「音支。」師古曰：「巵，飲酒圓器也，今尚有之。」`為太上皇壽，`師古曰：「進酒而獻壽也，已解於上。」`曰：「始大人常以臣亡賴，`應劭曰：「賴者，恃也。」晉灼曰：「許慎云『賴，利也』，無利入於家也。或曰江淮之間謂小兒多詐狡獪為亡賴。」師古曰：「晉說是也。獪音工外反。」`不能治產業，不如仲力。`服虔曰：「力，勤力也。」`今某之業所就孰與仲多？」`師古曰：「就，成也。與亦如也。」`殿上羣臣皆稱萬歲，大笑為樂。

十一月，徙齊楚大族昭氏、屈氏、景氏、懷氏、田氏五姓關中，與利田宅。`師古曰：「利謂便好也。屈音九勿反。」`十二月，行如雒陽。

貫高等謀逆發覺，逮捕高等，`師古曰：「逮捕，謂事相連及者皆捕之也。一曰，在道守禁，相屬不絕，若今之傳送囚耳。」`并捕趙王敖下獄。詔敢有隨王，罪三族。`張晏曰：「父母兄弟妻子也。」如淳曰：「父族、母族、妻族也。」師古曰：「如說是也。」`郎中田叔、孟舒等十人自髠鉗為王家奴，`師古曰：「鉗，以鐵束頸也，音其炎反。」`從王就獄。王實不知其謀。春正月，廢趙王敖為宣平侯。徙代王如意為趙王，王趙國。丙寅，前有罪殊死以下，皆赦之。

二月，行自雒陽至。賢趙臣田叔、孟舒等十人，召見與語，漢廷臣無能出其右者。`師古曰：「古諸以右為尊，言材用無能過之者，故云不出其右也。他皆類此。」`上說，`師古曰：「說讀曰悅。」`盡拜為郡守、諸侯相。

夏六月乙未晦，日有蝕之。

十年冬十月，淮南王、燕王、荊王、梁王、楚王、齊王、長沙王來朝。

夏五月，太上皇后崩。`如淳曰：「王陵傳楚取太上皇、呂后為質。又項羽歸太公、呂后，不見歸媼也。又上五年追尊母媼為昭靈夫人，高后時乃追尊為昭靈后耳。漢儀注高帝母兵起時死小黃北，後於小黃作陵廟。以此二者推之，不得有太上皇后崩也。」李竒曰：「高祖後母也。」晉灼曰：「五年，追尊先媼曰昭靈夫人，言追尊，則明其已亡。史記十年春夏無事，七月太上皇崩，葬櫟陽宮，明此長『夏五月太上皇后崩』八字也。又漢儀注先媼已葬陳留小黃。」師古曰：「如、晉二說皆得之，無此太上皇后也。諸家之說更有異端，適為煩穢，不足采也。」`秋七月癸卯，太上皇崩，葬萬年。`師古曰：「三輔黃圖云高祖初居櫟陽，故太上皇因在櫟陽。十年太上皇崩，葬其北原，起萬年邑，置長丞也。」`赦櫟陽囚死罪已下。`臣瓚曰：「萬年陵在櫟陽縣界，故特赦之。」`八月，令諸侯王皆立太上皇廟于國都。

九月，代相國陳豨反。`鄧展曰：「東海人名豬曰豨。」師古曰：「豨音許豈反。」`上曰：「豨甞為吾使，甚有信。`師古曰：「為音于偽反。」`代地吾所急，故封豨為列侯，以相國守代，今乃與王黃等劫掠代地！吏民非有罪也，能去豨、黃來歸者，皆舍之。」`師古曰：「去謂棄離之而來也。」`上自東，至邯鄲。上喜曰：「豨不南據邯鄲而阻漳水，吾知其亡能為矣。」趙相周昌奏常山二十五城亡其二十城，請誅守尉。`師古曰：「守者，郡守；尉者，郡尉也。」`上曰：「守尉反乎？」對曰：「不。」上曰：「是力不足，亡罪。」上令周昌選趙壯士可令將者，白見四人。`師古曰：「白於天子而召見也。」`上嫚罵曰：`師古曰：「嫚者，渫汙也。」`「豎子能為將乎！」四人慙，皆伏地。上封各千戶，以為將。左右諫曰：「從入蜀漢，伐楚，賞未徧行，今封此，何功？」上曰：「非汝所知。陳豨反，趙代地皆豨有。吾以羽檄徵天下兵，未有至者，`師古曰：「檄者，以木簡為書，長尺二寸，用徵召也。其有急事，則加以鳥羽插之，示速疾也。魏武奏事云今邊有警，輒露檄插羽。檄音胡歷反。」`今計唯獨邯鄲中兵耳。吾何愛四千戶，不以慰趙子弟！」皆曰：「善。」又求「樂毅有後乎？」`師古曰：「樂毅，戰國時燕將也。」`得其孫叔，封之樂鄉，號華成君。問豨將，皆故賈人。上曰：「吾知與之矣。」`師古曰：「與，如也，言能如之何也。」`乃多以金購豨將，`師古曰：「購，設賞募也，音搆。」`豨將多降。

十一年冬，上在邯鄲。豨將侯敞將萬餘人游行，王黃將騎千餘軍曲逆，`文穎曰：「今中山蒲陰是也。」`張春將卒萬餘人度河攻聊城。`師古曰：「即今博州聊城縣。」`漢將軍郭蒙與齊將擊，大破之。太尉周勃道太原入定代地，`師古曰：「道由太原也。」`至馬邑，馬邑不下，攻殘之。`師古曰：「殘謂多所殺戮也。」`豨將趙利守東垣，高祖攻之不下。卒罵，上怒。城降，卒罵者斬之。諸縣堅守不降反寇者，復租三歲。

春正月，淮陰侯韓信謀反長安，夷三族。將軍柴武斬韓王信於參合。`師古曰：「代之縣也。」`

上還雒陽。詔曰：「代地居常山之北，與夷狄邊，趙乃從山南有之，逺，數有胡寇，難以為國。頗取山南太原之地益屬代，`師古曰：「少割以益之，不盡取也。頗音普我反。後皆類此。」`代之雲中以西為雲中郡，則代受邊寇益少矣。王、相國、通侯、吏二千石擇可立為代王者。」燕王綰、相國何等三十三人皆曰：「子恒賢知溫良，請立以為代王，都晉陽。」`如淳曰：「文紀言都中都，又文帝過太原，復晉陽、中都二歲，似遷都於中都也。」`大赦天下。

二月，詔曰：「欲省賦甚。`師古曰：「意甚欲省賦斂也。」`今獻未有程，`師古曰：「程，法式也。」`吏或多賦以為獻，而諸侯王尤多，民疾之。`師古曰：「諸侯王賦其國中，以為獻物，又多於郡，故百姓疾苦之。」`令諸侯王、通侯常以十月朝獻，及郡各以其口數率，`師古曰：「率，計也。」`人歲六十三錢，以給獻費。」又曰：「蓋聞王者莫高於周文，伯者莫高於齊桓，`師古曰：「伯讀曰霸。」`皆待賢人而成名。今天下賢者智能豈特古之人乎？`師古曰：「特，獨也。」`患在人主不交故也，士奚由進！`師古曰：「奚，何也。」`今吾以天之靈，賢士大夫定有天下，以為一家，欲其長乆，世世奉宗廟亡絕也。賢人已與我共平之矣，而不與吾共安利之，可乎？賢士大夫有肯從我游者，吾能尊顯之。布告天下，使明知朕意。御史大夫昌下相國，`臣瓚曰：「周昌已為趙相，御史大夫是趙堯耳。」`相國酇侯下諸侯王，`臣瓚曰：「茂陵書何封國在南陽。酇音贊。」師古曰：「瓚說是也。而或云何封沛郡酇縣，音才何反，非也。案地理志南陽酇縣云侯國，沛酇縣不云侯國也。又南陽酇者，本是春秋時陰國，所謂遷陰于下陰者也。今為襄州陰城縣，有酇城，城西見有蕭何廟。彼土又有筑水，筑水之陽古曰筑陽縣，與酇側近連接。據何本傳，何薨之後子祿無嗣，高后封何夫人同為酇侯，小子延為筑陽侯。孝文罷同，更封延為酇侯。是知何封酇國兼得筑陽，此明驗也。但酇字別有䣜音，是以沛之䣜縣，史記、漢書皆作酇字，明其音同也。班固泗水亭碑以蕭何相國所封，與何同韻，於義無爽。然其封邑實在南陽，非沛縣也。且地理志云王莽改沛酇曰贊治，然則沛酇亦有贊音。䣜、酇相亂，無所取信也。說者又引江統徂淮賦以為證，此乃統之疏謬，不可考覈，亦猶潘岳西征以陝之曲沃為成師所居耳。斯例甚多，不可具載。」`御史中執法下郡守，`晉灼曰：「中執法，中丞也。」`其有意稱明德者，必身勸，為之駕，`文穎曰：「有賢者，郡守身自往勸勉，令至京師，駕車遣之。」`遣詣相國府，署行、義、年。`蘇林曰：「行狀年紀也。」`有而弗言，覺，免。年老𤸇病，勿遣。」`師古曰：「𤸇，疲病也，音隆。」`

三月，梁王彭越謀反，夷三族。`師古曰：「夷，平也，謂盡誅除之。」`詔曰：「擇可以為梁王、淮陽王者。」燕王綰、相國何等請立子恢為梁王，子友為淮陽王。罷東郡，頗益梁；罷穎川郡，頗益淮陽。

夏四月，行自雒陽至。令豐人徙關中者皆復終身。`應劭曰：「太上皇思欲歸豐，高祖乃更築城寺市里如豐縣，號曰新豐，徙豐民以充實之。」師古曰：「徙豐人所居，即今之新豐古城是其處。復音方目反。」`

五月，詔曰：「粵人之俗，好相攻擊，前時秦徙中縣之民南方三郡，`如淳曰：「中縣之民，中國縣民也。秦始皇略取彊梁地以為桂林、象郡、南海郡，故曰三郡。」`使與百粵雜處。`李竒曰：「欲以介其間，使不相攻擊也。」`會天下誅秦，南海尉它居南方長治之，`晉灼曰：「長音長吏之長。」師古曰：「它，古佗字也，書本亦或作他，並音徒何反。它者，南海尉之名也，姓趙。長治，謂為之長帥而治理之也。」`甚有文理，中縣人以故不耗減，`師古曰：「耗，損也，音火到反。」`粵人相攻擊之俗益止，俱賴其力。今立它為南粵王。」使陸賈即授璽綬。`師古曰：「即，就也，就其所居而立之。」`它稽首稱臣。

六月，令士卒從入蜀、漢、關中者皆復終身。`師古曰：「復音方目反。」`

秋七月，淮南王布反。上問諸將，滕公言故楚令尹薛公有籌策。上召見，薛公言布形埶，上善之，封薛公千戶。詔王、相國擇可立為淮南王者，群臣請立子長為王。上乃發上郡、北地、隴西車騎，巴蜀材官及中尉卒三萬人`應劭曰：「材官，有材力者。」張晏曰：「材官、騎士習射御騎馳戰陳，常以八月，太守、都尉、令、長、丞會都試，課殿最。水處則習船，邊郡將萬騎行障塞。光武時省。」韋昭曰：「中尉即執金吾也。」`為皇太子衞，軍霸上。布果如薛公言，東擊殺荊王劉賈，劫其兵，度淮擊楚，楚王交走入薛。上赦天下死罪以下，皆令從軍；徵諸侯兵，上自將以擊布。

十二年冬十月，上破布軍于會缶，`孟康曰：「音儈保，邑名，屬沛國蘄縣。」蘇林曰：「缶音𦉈。」晉灼曰：「蘄縣鄉名也。」師古曰：「會音工外反。缶音丈瑞反。蘇音是也。此字本作𦉈，而轉寫者誤為缶字耳。音保，非也。黥布傳則正作𦉈字，此足明其不作缶也。」`布走，令別將追之。

上還，過沛，留，置酒沛宮，悉召故人父老子弟佐酒。`應劭曰：「助行酒。」`發沛中兒得百二十人，敎之歌。酒酣，`師古曰：「酣，洽也，音胡甘反。」`上擊筑，`鄧展曰：「筑音竹。」應劭曰：「狀似琴而大，頭安弦，以竹擊之，故名曰筑。」師古曰：「今筑形似瑟而細頸也。」`自歌曰：「大風起兮雲飛揚，威加海內兮歸故鄉，安得猛士兮守四方！」令兒皆和習之。`師古曰：「和音胡卧反。」`上乃起舞，忼慨傷懷，`師古曰：「忼音口朗反。慨音口代反。」`泣數行下。`師古曰：「泣，目中淚也。」`謂沛父兄曰：「游子悲故鄉。`師古曰：「游子，行客也。悲謂顧念也。」`吾雖都關中，萬歲之後吾魂魄猶思沛。且朕自沛公以誅暴逆，遂有天下，其以沛為朕湯沐邑`師古曰：「凡言湯沐邑者，謂以其賦稅供湯沐之具也。」`，復其民，世世無有所與。」`師古曰：「復音方目反。與讀曰豫。」`沛父老諸母故人日樂飲極歡，道舊故為笑樂。`師古曰：「言日日樂飲也。樂並音來各反。」`十餘日，上欲去，沛父兄固請。上曰：「吾人衆多，父兄不能給。」乃去。沛中空縣皆之邑西獻。`如淳曰：「獻牛酒也。」師古曰：「之，往也。皆往邑西，競有所獻，故縣中空無人。」`上留止，張飲三日。`張晏曰：「張，帷帳也。」師古曰：「張音竹亮反。」`沛父兄皆頓首曰：「沛幸得復，豐未得，唯陛下哀矜。」上曰：「豐者，吾所生長，極不忘耳。`師古曰：「極，至也。至念之不忘也。」`吾特以其為雍齒故反我為魏。」沛父兄固請之，迺并復豐，比沛。

漢別將擊布軍洮水南北，`蘇林曰：「洮音兆。」`皆大破之，追斬布番陽。`師古曰：「番音蒲何反。」`

周勃定代，斬陳豨於當城。`韋昭曰：「代郡縣也。」`

詔曰：「吳，古之建國也，日者荊王兼有其地，`師古曰：「日者，猶往日也。」`今死亡後。朕欲復立吳王，其議可者。」長沙王臣等言：`師古曰：「臣者，長沙王之名，吳芮之子也。今書本或臣下有芮字者，流俗妄加也。」`「沛侯濞重厚，`服虔曰：「濞音滂濞。」師古曰：「音普懿反。」`請立為吳王。」已拜，上召謂濞曰：「汝狀有反相。」因拊其背，曰：「漢後五十年東南有亂，豈汝邪？`應劭曰：「高祖有聦略，反相徑可知。至於東南有亂，克期五十，占者所知也。若秦始皇東巡以厭氣，後劉項起東南，疑當如此耳。」如淳曰：「度其貯積足用為難，又吳楚世不賔服。」師古曰：「應說是也。拊謂摩循之。」`然天下同姓一家，汝慎毋反。」濞頓首曰：「不敢。」

十一月，行自淮南還。過魯，以大牢祠孔子。

十二月，詔曰：「秦皇帝、楚隱王、`師古曰：「陳勝也。」`魏安釐王、`師古曰：「昭王之子也。釐讀曰僖。漢書僖謚及福禧字，例多為釐。」`齊愍王、`師古曰：「宣王之子，為淖齒所殺。」`趙悼襄王`師古曰：「孝成王之子。」`皆絕亡後。其與秦始皇帝守冢二十家，楚、魏、齊各十家，趙及魏公子亡忌各五家，`師古曰：「亡忌即信陵君也。」`令視其冢，復亡與它事。」`師古曰：「復音方目反。與讀曰豫。」`

陳豨降將言豨反時燕王盧綰使人之豨所陰謀。`師古曰：「之，往也。」`上使辟陽侯審食其迎綰，`師古曰：「辟音必亦反。食其音異基。」`綰稱疾。食其言綰反有端。春二月，使樊噲、周勃將兵擊綰。詔曰：「燕王綰與吾有故，愛之如子，聞與陳豨有謀，吾以為亡有，故使人迎綰。綰稱疾不來，謀反明矣。燕吏民非有罪也，賜其吏六百石以上爵各一級。與綰居，去來歸者，赦之，`師古曰：「先與綰居，今能去之來歸漢者，赦其罪。」`加爵亦一級。」詔諸侯王議可立為燕王者，長沙王臣等請立子建為燕王。

詔曰：「南武侯織亦粵之世也，立以為南海王。」`文穎曰：「高祖五年，以象郡、桂林、南海、長沙立吳芮為長沙王。象郡、桂林、南海屬尉佗，佗未降，遙虛奪以封芮耳。後佗降漢，十一年，更立佗為南越王，自此王三郡。芮唯得長沙、桂林、零陵耳。今復封織為南海王，復遙奪佗一郡，織未得王之。」`

三月，詔曰：「吾立為天子，帝有天下，十二年于今矣。與天下之豪士賢大夫共定天下，同安輯之。`師古曰：「輯與集同。」`其有功者上致之王，次為列侯，下乃食邑。`師古曰：「謂非列侯而特賜食邑者。」`而重臣之親，或為列侯，皆令自置吏，得賦斂，女子公主。`如淳曰：「公羊傳曰『天子嫁女於諸侯，必使諸侯同姓者主之』，故謂之公主。百官表『列侯所食曰國，皇后、公主所食曰邑』。帝姊妹曰長公主，諸王女曰翁主。」師古曰：「如說得之。天子不親主婚，故謂之公主。諸王即自主婚，故其女曰翁主。翁者，父也，言父主其婚也。亦曰王主，言王自主其婚也。高祖答項羽曰『吾翁即若翁也』。揚雄方言云『周、晉、秦、隴謂父曰翁』。而臣瓚、王楙或云公者比於上爵，或云主者婦人尊稱，皆失之。」`為列侯食邑者，皆佩之印，賜大第室。`孟康曰：「有甲乙次第，故曰第也。」`吏二千石，徙之長安，受小第室。入蜀漢定三秦者，皆世世復。`師古曰：「復音方目反。」`吾於天下賢士功臣，可謂亡負矣。其有不義背天子擅起兵者，與天下共伐誅之。`師古曰：「擅，專也，音上戰反。他皆類此。」`布告天下，使明知朕意。」

上擊布時，為流矢所中，行道疾。疾甚，呂后迎良醫。醫入見，上問醫。曰：「疾可治。」於是上嫚罵之，曰：「吾以布衣提三尺取天下，`師古曰：「三尺，劔也。下韓安國傳所云三尺亦同，而流俗書本或云提三尺劔，劔字後人所加耳。」`此非天命乎？命乃在天，雖扁鵲何益！」`韋昭曰：「泰山盧人也。名越人，魏桓侯時醫也。」臣瓚曰：「史記云齊勃海人也，魏無桓侯。」師古曰：「瓚說是也。扁音步典反。」`遂不使治疾，賜黃金五十斤，罷之。呂后問曰：「陛下百歲後，蕭相國旣死，誰令代之？」上曰：「曹參可。」問其次，曰：「王陵可，然少戇，`師古曰：「戇，愚也，古音下紺反，今則竹巷反。」`陳平可以助之。陳平知有餘，然難獨任。周勃重厚少文，然安劉氏者必勃也，可令為太尉。」呂后復問其次，上曰：「此後亦非乃所知也。」`師古曰：「乃，汝也。言自此之後，汝亦終矣，不復知之。」`

盧綰與數千人居塞下候伺，幸上疾愈，自入謝。`師古曰：「兾得上疾愈，自入謝以為己身之幸也。」`夏四月甲辰，帝崩于長樂宮。`臣瓚曰：「帝年四十二即位，即位十二年，壽五十三。」`盧綰聞之，遂亡入匈奴。

呂后與審食其謀曰：「諸將故與帝為編戶民，`師古曰：「編戶者，言列次名籍也。編音鞭。」`北面為臣，心常鞅鞅，`師古曰：「鞅鞅，不滿足也，音於亮反。他皆類此。」`今乃事少主，非盡族是，天下不安。」`師古曰：「族謂族誅之。是亦此也。」`以故不發喪。人或聞，以語酈商。酈商見審食其曰：「聞帝已崩，四日不發喪，欲誅諸將。誠如此，天下危矣。陳平、灌嬰將十萬守滎陽，樊噲、周勃將二十萬定燕代，此聞帝崩，諸將皆誅，必連兵還鄉，以攻關中。`師古曰：「鄉讀曰嚮。還嚮，猶言反嚮、內嚮也。」`大臣內畔，諸將外反，亡可蹻足待也。」`文穎曰：「蹻猶翹也。」如淳曰：「蹻音如今作樂蹻行之蹻。」晉灼曰：「許慎云『蹻，舉足小高也』，音矯。」師古曰：「晉說是也。」`審食其入言之，乃以丁未發喪，大赦天下。

五月丙寅，葬長陵。`臣瓚曰：「自崩至葬凡二十三日。長陵在長安北四十里。」`已下，`蘇林曰：「下音下書之下。」鄭氏曰：「已下棺也。」師古曰：「蘇音鄭說是也。下音胡亞反。」`皇太子羣臣皆反至太上皇廟。羣臣曰：「帝起細微，撥亂世反之正，`師古曰：「反，還也，還之於正道。」`平定天下，為漢太祖，功最高。」上尊號曰高皇帝。`師古曰：「尊號，謚也。」`

初，高祖不脩文學，而性明達，好謀，能聽，自監門戍卒，見之如舊。初順民心作三章之約。天下旣定，命蕭何次律令，韓信申軍法，張蒼定章程，`如淳曰：「章，歷數之章術也。程者，權衡丈尺斗斛之平法也。」師古曰：「程，法式也。」`叔孫通制禮儀，陸賈造新語。又與功臣剖符作誓，`如淳曰：「謂功臣表誓『使河如帶，泰山若厲，國乃滅絕』。」`丹書鐵契，金匱石室，`如淳曰：「金匱，猶金縢也。」師古曰：「以金為匱，以石為室，重緘封之，保慎之義。」`藏之宗廟。雖日不暇給，規摹弘逺矣。`鄧展曰：「若畫工規模物之摹。」韋昭曰：「正員之器曰規。摹者，如畫工未施采事摹之矣。」師古曰：「取喻規摹，謂立制垂範也。給，足也。日不暇足，言衆事繁多，常汲汲也。」`

贊曰：春秋晉史蔡墨有言，陶唐氏旣衰，`荀悅曰：「唐者，帝堯有天下號。陶，發聲也。」韋昭曰：「陶唐皆國名，猶湯稱殷商矣。」臣瓚曰：「堯初居於唐，後居陶，故曰陶唐也。」師古曰：「三家之說皆非也。許慎說文解字云：『陶，丘再成也，在濟陰。夏書曰東至陶丘。陶丘有堯城，堯甞居之，後居於唐，故堯號陶唐氏。』斯得之矣。」`其後有劉累，學擾龍，事孔甲，`應劭曰：「擾，馴也，能順養得其嗜欲也。孔甲，夏天子也。」師古曰：「擾音繞，又音饒。」`范氏其後也。`師古曰：「晉司空士蒍之孫士會為晉大夫，食采於范，因號范氏。」`而大夫范宣子亦曰：「祖自虞以上為陶唐氏，`師古曰：「范宣子即士會之孫士匄也。」`在夏為御龍氏，`師古曰：「即劉累也。」`在商為豕韋氏`師古曰：「豕韋，國名，在東郡白馬縣東南。」`，在周為唐杜氏，`師古曰：「唐、杜，二國名也。殷末豕韋徙國於唐，周成王滅唐，遷之於杜，為杜伯。杜伯之子隰叔奔晉。士會即隰叔之玄孫也。唐，太原晉陽縣也。杜，京兆杜縣也。」`晉主夏盟為范氏。」范氏為晉士師，`師古曰：「言晉為霸，主諸夏之盟，而范氏為晉正。」`魯文公世奔秦。`師古曰：「文公六年，晉襄公卒，士會與先蔑如秦逆公子雍，欲以為嗣。七年，以秦師納雍，而趙宣子立靈公，與秦師戰，敗之于刳首。先蔑奔秦，士會從之。」`後歸于晉，其處者為劉氏。`師古曰：「文十三年，晉人使魏壽餘偽以魏畔，誘士會而納之。秦之歸其帑，其別族留在秦者旣無官邑，而乃復劉累之姓也。」`劉向云戰國時劉氏自秦獲於魏。`文穎曰：「六國時，秦伐魏，劉氏隨軍為魏所獲，故得復居魏也。」師古曰：「春秋之後，周室卑微，諸侯彊盛，交相攻伐，故緫謂之戰國。」`秦滅魏，遷大梁，`師古曰：「秦昭王伐魏，魏惠王棄安邑，東徙大梁，更號曰梁，非始皇滅六國之時。」`都于豐，故周巿說雍齒曰「豐，故梁徙也」。是以頌高祖云：「漢帝本系，出自唐帝。降及于周，在秦作劉。涉魏而東，遂為豐公。」`晉灼曰：「涉猶入也。」`豐公，蓋太上皇父。其遷日淺，墳墓在豐鮮焉。`師古曰：「鮮，少也，音先淺反。」`及高祖即位，置祠祀官，則有秦、晉、梁、荊之巫，`應劭曰：「先人所在之國，悉致祠巫祝，博求神靈之意也。」文穎曰：「巫，掌神之位次者也。范氏世仕於晉，故祠祀有晉巫。范會支庶，留秦為劉氏，故有秦巫。劉氏隨魏都大梁，故有梁巫。後徙豐，豐屬荊，故有荊巫也。」`世祠天地，綴之以祀，豈不信哉！`師古曰：「綴，言不絕也。」`由是推之，漢承堯運，德祚已盛，斷蛇著符，旗幟上赤，協于火德，自然之應，得天統矣。`孟康曰：「十一月天統，物萌色赤，故云得天統也。」臣瓚曰：「漢承堯緒，為火德。秦承周後，以火代木，得天之統序，故曰得天統。漢初因秦正，至太初元年始用夏正，不用十一月為正也。」師古曰：「瓚說得之。」`

* * *

