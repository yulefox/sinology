 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷九十四下 ‧ 匈奴傳第六十四下`   

* * *

呼韓邪單于歸庭數月，罷兵使各歸故地，乃收其兄呼屠吾斯在民閒者立為左谷蠡王，使人告右賢貴人，欲令殺右賢王。其冬，都隆竒與右賢王共立日逐王薄胥堂為屠耆單于，發兵數萬人東襲呼韓邪單于。呼韓邪單于兵敗走，屠耆單于還，以其長子都塗吾西為左谷蠡王，少子姑瞀樓頭為右谷蠡王，`師古曰：「瞀音莫搆反。」`留居單于庭。

明年秋，屠耆單于使日逐王先賢撣兄右奧鞬王為烏藉都尉`師古曰：「撣音纏。奧音郁。鞬音居言反。」`各二萬騎，屯東方以備呼韓邪單于。是時，西方呼揭王來與唯犂當戶謀，`師古曰：「揭音丘例反。唯音弋癸反。」`共讒右賢王，言欲自立為烏藉單于。屠耆單于殺右賢王父子，後知其冤，復殺唯犂當戶。於是呼揭王恐，遂畔去，自立為呼揭單于。右奧鞬王聞之，即自立為車犂單于。烏藉都尉亦自立為烏藉單于。凡五單于。屠耆單于自將兵東擊車犂單于，使都隆竒擊烏藉。烏藉、車犂皆敗，西北走，與呼揭單于兵合為四萬人。烏藉、呼揭皆去單于號，共并力尊輔車犂單于。屠耆單于聞之，使左大將、都尉將四萬騎分屯東方，以備呼韓邪單于，自將四萬騎西擊車犂單于。車犂單于敗，西北走，屠耆單于即引西南，留闟敦地。`師古曰：「闟音蹋。敦音頓，又音對。」`

其明年，呼韓邪單于遣其弟右谷蠡王等西襲屠耆單于屯兵，殺略萬餘人。屠耆單于聞之，即自將六萬騎擊呼韓邪單于，行千里，未至嗕姑地，`師古曰：「嗕音乃穀反。」`逢呼韓邪單于兵可四萬人，合戰。屠耆單于兵敗，自殺。都隆竒乃與屠耆少子右谷蠡王姑瞀樓頭亡歸漢，車犂單于東降呼韓邪單于。呼韓邪單于左大將烏厲屈與父呼遬累烏厲溫敦`師古曰：「呼遬累者，其官號也。遬，古速字也。累音力追反。」`皆見匈奴亂，率其衆數萬人南降漢。封烏厲屈為新城侯，烏厲溫敦為義陽侯。是時李陵子復立烏藉都尉為單于，呼韓邪單于捕斬之，遂復都單于庭，然衆裁數萬人。屠耆單于從弟休旬王將所主五六百騎，擊殺左大且渠，并其兵，至右地，自立為閏振單于，在西邊。其後，呼韓邪單于兄左賢王呼屠吾斯亦自立為郅支骨都侯單于，在東邊。其後二年，閏振單于率其衆東擊郅支單于。郅支單于與戰，殺之，并其兵，遂進攻呼韓邪。呼韓邪破，其兵走，郅支都單于庭。

呼韓邪之敗也，左伊秩訾王為呼韓邪計，勸令稱臣入朝事漢，從漢求助，如此匈奴乃定。呼韓邪議問諸大臣，皆曰：「不可。匈奴之俗，本上氣力而下服役，`師古曰：「以服役於人為下。」`以馬上戰鬬為國，故有威名於百蠻。戰死，壯士所有也。`師古曰：「言人皆有此事耳。」`今兄弟爭國，不在兄則在弟，雖死猶有威名，子孫常長諸國。`師古曰：「為諸國之長帥也。」`漢雖強，猶不能兼并匈奴，柰何亂先古之制，臣事於漢，卑辱先單于，`師古曰：「言忝辱之更令卑下也。」`為諸國所笑！雖如是而安，何以復長百蠻！」左伊秩訾曰：「不然。強弱有時，今漢方盛，烏孫城郭諸國皆為臣妾。`師古曰：「謂西域諸國為城郭而居也。」`自且鞮侯單于以來，匈奴日削，不能取復，`師古曰：「且音子餘反。復音扶目反。」`雖屈強於此，`師古曰：「屈音其勿反。」`未甞一日安也。今事漢則安存，不事則危亡，計何以過此！」諸大人相難久之。呼韓邪從其計，引衆南近塞，遣子右賢王銖婁渠堂入侍。`師古曰：「婁音力于反。」`郅支單于亦遣子右大將駒于利受入侍。是歲，甘露元年也。

明年，呼韓邪單于款五原塞，`師古曰：「款，叩也。」`願朝三年正月。`師古曰：「會正旦之朝賀也。」`漢遣車騎都尉韓昌迎，發過所七郡郡二千騎，為陳道上。`師古曰：「所過之郡，每為發兵陳列於道，以為寵衞也。」`單于正月朝天子于甘泉宮，漢寵以殊禮，位在諸侯王上，贊謁稱臣而不名。賜以冠帶衣裳，黃金璽盭綬，`師古曰：「盭，古戾字。戾，草名也。以戾染綬，亦諸侯王之制也。」`玉具劔，`孟康曰：「摽首鐔衞盡用玉為之也。」師古曰：「鐔，劔口旁橫出者也。衞，劔鼻也。鐔音淫。衞字本作彘，其音同耳。」`佩刀，弓一張，矢四發，`服虔曰：「發，十二矢也。」韋昭曰：「射禮三而止，每射四矢，故以十二為一發也。」師古曰：「發猶今言箭一放兩放也。今則以一矢為一放也。」`![a0201](../../imgs/a0201.jpg)戟十，`師古曰：「![a0201](../../imgs/a0201.jpg)戟，有衣之戟也。![a0201](../../imgs/a0201.jpg)音啟。」`安車一乘，鞌勒一具，`師古曰：「勒，馬轡也。」`馬十五匹，黃金二十斤，錢二十萬，衣被七十七襲，`師古曰：「一稱為一襲，猶今人之言一副衣服也。」`錦鏽綺縠雜帛八千匹，絮六千斤。禮畢，使使者道單于先行，宿長平。`師古曰：「道讀曰導。長平，涇水上阪也，解在宣紀。」`上自甘泉宿池陽宮。上登長平，詔單于毋謁，`師古曰：「不令拜也。」`其左右當戶之羣臣皆得列觀，及諸蠻夷君長王侯數萬，咸迎於渭橋下，夾道陳。上登渭橋，咸稱萬歲。單于就邸，留月餘，遣歸國。單于自請願留居光祿塞下，`師古曰：「徐自為所築者也。」`有急保漢受降城。`師古曰：「保，守也。於此自守。」`漢遣長樂衞尉高昌侯董忠、車騎都尉韓昌將騎萬六千，又發邊郡士馬以千數，送單于出朔方雞鹿塞。`師古曰：「在朔方窳渾縣西北。」`詔忠等留衞單于，助誅不服，又轉邊穀米糒，`師古曰：「糒，乾飯也，音備。」`前後三萬四千斛，給贍其食。是歲，郅支單于亦遣使奉獻，漢遇之甚厚。明年，兩單于俱遣使朝獻，漢待呼韓邪使有加。明年，呼韓邪單于復入朝，禮賜如初，加衣百一十襲，錦帛九千匹，絮八千斤。以有屯兵，故不復發騎為送。

始郅支單于以為呼韓邪降漢，兵弱不能復自還，即引其衆西，欲攻定右地。又屠耆單于小弟本侍呼韓邪，亦亡之右地，收兩兄餘兵得數千人，自立為伊利目單于，道逢郅支，合戰，郅支殺之，并其兵五萬餘人。聞漢出兵穀助呼韓邪，即遂留居右地。自度力不能定匈奴，`師古曰：「度音徒各反。」`乃益西近烏孫，欲與并力，遣使見小昆彌烏就屠。烏就屠見呼韓邪為漢所擁，郅支亡虜，欲攻之以稱漢，`師古曰：「稱漢朝之意也。稱音尺孕反。」`乃殺郅支使，持頭送都護在所，發八千騎迎郅支。郅支見烏孫兵多，其使又不反，勒兵逢擊烏孫，`師古曰：「以兵逆之，相逢即擊，故云逢擊。」`破之。因北擊烏揭，`師古曰：「揭音丘例反。」`烏揭降。發其兵西破堅昆，北降丁令，`師古曰：「令音零。」`并三國。數遣兵擊烏孫，常勝之。堅昆東去單于庭七千里，南去車師五千里，郅支留都之。

元帝初即位，呼韓邪單于復上書，言民衆困乏。漢詔雲中、五原郡轉穀二萬斛以給焉。邪支單于自以道遠，又怨漢擁護呼韓邪，遣使上書求侍子。漢遣谷吉送之，郅支殺吉。漢不知吉音問，而匈奴降者言聞甌脫皆殺之。`師古曰：「於甌脫得聲問，云殺之。」`呼韓邪單于使來，漢輒簿責之甚急。`師古曰：「簿責，以文簿一一責之也。簿音步戶反。」`明年，漢遣車騎都尉韓昌、光祿大夫張猛送呼韓邪單于侍子，求問吉等，因赦其罪，勿令自疑。`師古曰：「疑者，疑漢欲討伐也。」`昌、猛見單于民衆益盛，塞下禽獸盡，單于足以自衞，不畏郅支。聞其大臣多勸單于北歸者，`師古曰：「塞下無禽獸，則射獵無所得，又不畏郅支，故欲北歸舊處。」`恐北去後難約束，`師古曰：「不可更共為言要。」`昌、猛即與為盟約曰：「自今以來，漢與匈奴合為一家，世世毋得相詐相攻。有竊盜者，相報，行其誅，償其物；`師古曰：「漢人為盜於匈奴，匈奴人為盜於漢，皆相告報而誅償。」`有寇，發兵相助。漢與匈奴敢先背約者，受天不祥。令其世世子孫盡如盟。」昌、猛與單于及大臣俱登匈奴諾水東山，`師古曰：「諾水即今突厥地諾真水也。」`刑白馬，單于以徑路刀金留犂撓酒，`應劭曰：「徑路，匈奴寶刀也。金，契金也。留犂，飯匕也。撓，和也。契金著酒中，撓攪飲之。」師古曰：「契，刻；撓，攪也，音呼高反。」`以老上單于所破月氏王頭為飲器者共飲血盟。昌、猛還奏事，公卿議者以為「單于保塞為藩，雖欲北去，猶不能為危害。昌、猛擅以漢國世世子孫與夷狄詛盟，令單于得以惡言上告于天，羞國家，`師古曰：「羞，辱也。」`傷威重，不可行。宜遣使往告祠天，與解盟。昌、猛奉使無狀，罪至不道。」`師古曰：「無狀，蓋無善狀。」`上薄其過，`師古曰：「以其罪過為輕薄。」`有詔昌、猛以贖論，勿解盟。其後呼韓邪竟北歸庭，人衆稍稍歸之，國中遂定。

郅支旣殺使者，自知負漢，又聞呼韓邪益強，恐見襲擊，欲遠去。會康居王數為烏孫所困，與諸翕侯計，以為匈奴大國，烏孫素服屬之，今郅支單于困阸在外，可迎置東邊，使合兵取烏孫以立之，`師古曰：「言與郅支并力共滅烏孫，以其地立郅支，令居之也。」`長無匈奴憂矣。即使使至堅昆通語郅支。郅支素恐，又怨烏孫，聞康居計，大說，`師古曰：「說讀曰悅。」`遂與相結，引兵而西。康居亦遣貴人，橐它驢馬數千匹，迎郅支。郅支人衆中寒道死，`師古曰：「中寒，傷於寒也。道死，死於道上也。」`餘財三千人到康居。`師古曰：「財與纔同。」`其後，都護甘延壽與副陳湯發兵即康居誅斬郅支，`師古曰：「即，就也。」`語在延壽、湯傳。

郅支旣誅，呼韓邪單于且喜且懼，上書言曰：「常願謁見天子，誠以郅支在西方，恐其與烏孫俱來擊臣，以故未得至漢。今郅支已伏誅，願入朝見。」竟寧元年，單于復入朝，禮賜如初，加衣服錦帛絮，皆倍於黃龍時。單于自言願壻漢氏以自親。`師古曰：「言欲取漢女而身為漢家壻。」`元帝以後宮良家子王牆字昭君賜單于。單于驩喜，上書願保塞上谷以西至敦煌，`師古曰：「保，守也。自請保守之，令無寇盜。」`傳之無窮，請罷邊備塞吏卒，以休天子人民。天子令下有司議，議者皆以為便。郎中侯應習邊事，以為不可許。上問狀，應曰：「周秦以來，匈奴暴桀，寇侵邊境，漢興，尤被其害。臣聞北邊塞至遼東，外有陰山，東西千餘里，草木茂盛，多禽獸，本冒頓單于依阻其中，治作弓矢，來出為寇，是其苑囿也。至孝武世，出師征伐，斥奪此地，攘之於幕北。`師古曰：「斥，開也。攘，卻也，音人羊反。」`建塞徼，起亭隧，`師古曰：「隧謂深開小道而行，避敵鈔寇也。隧音遂。」`築外城，設屯戍，以守之，然後邊境得用少安。幕北地平，少草木，多大沙，匈奴來寇，少所蔽隱，從塞以南，徑深山谷，往來差難。邊長老言匈奴失陰山之後，過之未甞不哭也。如罷備塞戍卒，示夷狄之大利，不可一也。今聖德廣被，天覆匈奴，`師古曰：「如天之覆也。」`匈奴得蒙全活之恩，稽首來臣。夫夷狄之情，困則卑順，彊則驕逆，天性然也。前以罷外城，省亭隧，今裁足以候望通烽火而已。古者安不忘危，不可復罷，二也。中國有禮義之敎，刑罰之誅，愚民猶尚犯禁，又況單于，能必其衆不犯約哉！三也。`師古曰：「必，極也，極保之也。」`自中國尚建關梁以制諸侯，所以絕臣下之覬欲也。`師古曰：「覬音兾。」`設塞徼，置屯戍，非獨為匈奴而已，亦為諸屬國降民，本故匈奴之人，恐其思舊逃亡，四也。近西羗保塞，與漢人交通，吏民貪利，侵盜其畜產妻子，以此怨恨，起而背畔，世世不絕。今罷乘塞，則生嫚易分爭之漸，五也。`師古曰：「乘塞，登之而守也。嫚易猶相欺侮也。易音弋豉反。」`往者從軍多沒不還者，子孫貧困，一旦亡出，從其親戚，六也。又邊人奴婢愁苦，欲亡者多，曰『聞匈奴中樂，無柰候望急何！』然時有亡出塞者，七也。盜賊桀黠，羣輩犯法，如其窘急，亡走北出，則不可制，八也。起塞以來百有餘年，非皆以土垣也，或因山巖石，木柴僵落，`師古曰：「僵落，謂山上樹木摧折或立死枯僵墮落者。僵音薑。」`谿谷水門，稍稍平之，卒徒築治，功費乆遠，不可勝計。臣恐議者不深慮其終始，欲以壹切省繇戍，`師古曰：「壹切謂權時也，解在平紀。繇讀曰傜。」`十年之外，百歲之內，卒有它變，障塞破壞，亭隧滅絕，當更發屯繕治，累世之功不可卒復，九也。`師古曰：「卒讀皆曰猝。」`如罷戍卒，省候望，單于自以保塞守御，必深德漢，`師古曰：「於漢自稱恩德也。」`請求無已。小失其意，則不可測。開夷狄之隙，虧中國之固，十也。非所以永持至安，威制百蠻之長策也。」

對奏，天子有詔：「勿議罷邊塞事。」使車騎將軍口諭單于曰：`師古曰：「將軍許嘉也。諭謂曉告。」`「單于上書願罷北邊吏士屯戍，子孫世世保塞。單于鄉慕禮義，`師古曰：「鄉讀曰嚮。」`所以為民計者甚厚，此長乆之策也，朕甚嘉之。中國四方皆有關梁障塞，非獨以備塞外也，亦以防中國姦邪放縱，出為寇害，故明法度以專衆心也。敬諭單于之意，`師古曰：「言已曉知其意也。」`朕無疑焉。為單于怪其不罷，故使大司馬車騎將軍嘉曉單于。」單于謝曰：「愚不知大計，天子幸使大臣告語，甚厚！」

初，左伊秩訾為呼韓邪畫計歸漢，竟以安定。其後或讒伊秩訾自伐其功，`師古曰：「伐謂矜其功力。」`常鞅鞅，呼韓邪疑之。左伊秩訾懼誅，將其衆千餘人降漢，漢以為關內侯，食邑三百戶，令佩其王印綬。`師古曰：「雖於漢為關內侯，而依匈奴王號與印綬。」`及竟寧中，呼韓邪來朝，與伊秩訾相見，謝曰：「王為我計甚厚，令匈奴至今安寧，王之力也，德豈可忘！我失王意，使王去不復顧留，`師古曰：「言不復顧念而留住匈奴中。」`皆我過也。今欲白天子，請王歸庭。」伊秩訾曰：「單于賴天命，自歸於漢，得以安寧，單于神靈，天子之祐也，我安得力！旣已降漢，又復歸匈奴，是兩心也。願為單于侍使於漢，不敢聽命。」`師古曰：「言為單于充使，留侍於漢，不能還匈奴。」`單于固請不能得而歸。

王昭君號寧胡閼氏，`師古曰：「言胡得之，國以安寧也。」`生一男伊屠智牙師，為右日逐王。呼韓邪立二十八年，建始二年死。始呼韓邪嬖左伊秩訾兄呼衍王女二人。長女顓渠閼氏，生二子，長曰且莫車，`師古曰：「且音子餘反。」`次曰囊知牙斯。少女為大閼氏，生四子，長曰雕陶莫皐，次曰且麋胥，`師古曰：「且音子餘反。胥音先於反。」`皆長於且莫車，少子咸、樂二人，皆小於囊知牙斯。又它閼氏子十餘人。顓渠閼氏貴，且莫車愛。呼韓邪病且死，欲立且莫車，其母顓渠閼氏曰：「匈奴亂十餘年，不絕如髮，賴蒙漢力，故得復安。今平定未乆，人民創艾戰鬬，`師古曰：「創音初亮反。艾讀曰乂。」`且莫車年少，百姓未附，恐復危國。我與大閼氏一家共子，`師古曰：「一家，言親姊妹也。共子，兩人所生恩慈無別也。」`不如立雕陶莫皐。」大閼氏曰：「且莫車雖少，大臣共持國事，今舍貴立賤，後世必亂。」`師古曰：「舍謂棄置也。」`單于卒從顓渠閼氏計，立雕陶莫皐，約令傳國與弟。呼韓邪死，雕陶莫皐立，為復株絫若鞮單于。`師古曰：「復音服。絫音力追反。」`

復株絫若鞮單于立，遣子右致盧兒王醯諧屠奴侯入侍，以且麋胥為左賢王，且莫車為左谷蠡王，囊知牙斯為右賢王。復株絫單于復妻王昭君，生二女，長女云為須卜居次，`李竒曰：「居次者，女之號，若漢言公主也。」文穎曰：「須卜氏，匈奴貴族也。」`小女為當于居次。`文穎曰：「當于亦匈奴大族也。」師古曰：「須卜、當于，皆其夫家氏族。」`

河平元年，單于遣右皐林王伊邪莫演等奉獻朝正月。`師古曰：「演音衍。」`旣罷，遣使者送至蒲反。`師古曰：「河東之縣也。」`伊邪莫演言：「欲降，即不受我，我自殺，終不敢還歸。」使者以聞，下公卿議。議者或言宜如故事，受其降。光祿大夫谷永、議郎杜欽以為「漢興，匈奴數為邊害，故設金爵之賞以待降者。今單于詘體稱臣，列為北藩，遣使朝賀，無有二心，漢家接之，宜異於往時。今旣享單于聘貢之質，`師古曰：「享，當也。質，誠也。」`而更受其逋逃之臣，是貪一夫之得而失一國之心，擁有罪之臣而絕慕義之君也。假令單于初立，`師古曰：「假令猶言或當也。」`欲委身中國，未知利害，私使伊邪莫演詐降以卜吉凶，受之虧德沮善，`師古曰：「沮，壞也，音材汝反。」`今單于自疏，不親邊吏；或者設為反間，`師古曰：「間音居莧反。」`欲因而生隙，受之適合其策，使得歸曲而直責。`師古曰：「歸曲於漢，而以直義來責也。」`此誠邊竟安危之原，`師古曰：「竟讀曰境。」`師旅動靜之首，不可不詳也。不如勿受，以昭日月之信，抑詐諼之謀，`師古曰：「諼，詐辭也，音許遠反。」`懷附親之心，便」。對奏，天子從之。遣中郎將王舜往問降狀。伊邪莫演曰：「我病狂妄言耳。」遣去。歸到，官位如故，不肻令見漢使。明年，單于上書願朝河平四年正月，遂入朝，加賜錦繡繒帛二萬匹，絮二萬斤，它如竟寧時。

復株絫單于立十歲，鴻嘉元年死。弟且麋胥立，為搜諧若鞮單于。

搜諧單于立，遣子左祝都韓王朐留斯侯入侍，`師古曰：「朐音許于反。」`以且莫車為左賢王。搜諧單于立八歲，元延元年，為朝二年發行，`師古曰：「欲會二年歲首之朝禮，故豫發其國而行。」`未入塞，病死。弟且莫車立，為車牙若鞮單于。

車牙單于立，遣子右於涂仇撣王烏夷當入侍，`師古曰：「涂音徒。撣音纏。」`以囊知牙斯為左賢王。車牙單于立四歲，綏和元年死。弟囊知牙斯立，為烏珠留若鞮單于。

烏珠留單于立，以第二閼氏子樂為左賢王，以第五閼氏子輿為右賢王，`師古曰：「此二人皆烏珠留之弟也。第二閼氏，即上所謂大閼氏也。第五閼氏，亦呼韓邪單于之閼氏。」`遣子右股奴王烏鞮牙斯入侍。漢遣中郎將夏侯藩、副校尉韓容使匈奴。時帝舅大司馬票騎將軍王根領尚書事，或說根曰：「匈奴有斗入漢地，直張掖郡，`師古曰：「斗，絕也。直，當也。」`生竒材木，箭竿就羽，`師古曰：「就，大雕也，黃頭赤目，其羽可為箭。竿音工旱反。」`如得之，於邊甚饒，國家有廣地之實，將軍顯功，垂於無窮。」根為上言其利，上直欲從單于求之，`師古曰：「直猶正耳。」`為有不得，傷命損威。`師古曰：「詔命不行，故云傷命也。」`根即但以上指曉藩，令從藩所說而求之。`師古曰：「自以藩意說單于而求之。」`藩至匈奴，以語次說單于曰：「竊見匈奴斗入漢地，直張掖郡。漢三都尉居塞上，士卒數百人寒苦，候望乆勞。單于宜上書獻此地，直斷閼之，省兩都尉士卒數百人，以復天子厚恩，`師古曰：「復亦報。」`其報必大。」`師古曰：「漢得此地，必厚報賞單于。」`單于曰：「此天子詔語邪，將從使者所求也？」藩曰：「詔指也，然藩亦為單于畫善計耳。」單于曰：「孝宣、孝元皇帝哀憐父呼韓邪單于，從長城以北匈奴有之。此溫偶駼王所居地也，`師古曰：「偶音五口反。駼音塗。次下亦同。」`未曉其形狀所生，`師古曰：「所生，謂山之所出草木、鳥獸為用者。」`請遣使問之。」藩、容歸漢。從復使匈奴，至則求地。單于曰：「父兄傳五世，漢不求此地，至知獨求，何也？已問溫偶駼王，匈奴西邊諸侯作穹廬及車，皆仰此山材木，`師古曰：「謂諸小王為諸侯者，效中國之言耳。仰音牛向反。」`且先父地，不敢失也。」藩還，遷為太原太守。單于遣使上書，以藩求地狀聞。詔報單于曰：「藩擅稱詔從單于求地，法當死，更大赦二，`師古曰：「更，經也，音功衡反。」`今徙藩為濟南太守，不令當匈奴。」明年，侍子死，歸葬。復遣子左於駼仇撣王稽留昆入侍。`師古曰：「撣音纏。稽音雞。」`

至哀帝建平二年，烏孫庶子卑援疐`師古曰：「援音爰。疐音竹二反。」`翕侯人衆入匈奴西界，寇盜牛畜，頗殺其民。單于聞之，遣左大當戶烏夷泠`師古曰：「泠音零。」`將五千騎擊烏孫，殺數百人，略千餘人，敺牛畜去。`師古曰：「敺與驅同。」`卑援疐恐，遣子趨逯為質匈奴。`師古曰：「逯音錄。」`單于受，以狀聞。漢遣中郎將丁野林、副校尉公乘音使匈奴，責讓單于，告令還歸卑援疐質子。單于受詔，遣歸。

建平四年，單于上書願朝五年。時哀帝被疾，或言匈奴從上游來厭人，`服虔曰：「游猶流也。河水從西北來，故曰上游也。」師古曰：「上游，亦揔謂地形耳，不必係於河水也。厭音一涉反。」`自黃龍、竟寧時，單于朝中國輒有大故。`師古曰：「大故謂國之大喪。」`上由是難之，以問公卿，亦以為虛費府帑，`師古曰：「府，物所聚也。帑，藏金帛之所也，音它莽反，又音奴。」`可且勿許。單于使辭去，未發，黃門郎楊雄上書諫曰：

　　臣聞六經之治，貴於未亂；兵家之勝，貴於未戰。`師古曰：「已亂而後治之，戰鬬而後獲勝，則不足貴。」`二者皆微，`師古曰：「微謂精妙也。」`然而大事之本，不可不察也。今單于上書求朝，國家不許而辭之，臣愚以為漢與匈奴從此隙矣。本北地之狄，五帝所不能臣，三王所不能制，其不可使隙甚明。臣不敢遠稱，請引秦以來明之：

　　以秦始皇之彊，蒙恬之威，帶甲四十餘萬，然不敢窺西河，迺築長城以界之。會漢初興，以高祖之威靈，三十萬衆困於平城，士或七日不食。時竒譎之士石畫之臣甚衆，`鄧展曰：「石，大也。」師古曰：「石言堅固如石也。畫，計策也，音獲。」`卒其所以脫者，世莫得而言也。`師古曰：「卒，終也。莫得而言，謂自免之計，其事醜惡，故不傳。」`又高皇后甞忿匈奴，羣臣庭議，樊噲請以十萬衆橫行匈奴中，季布曰：「噲可斬也，妄阿順指！」於是大臣權書遺之，`師古曰：「以權道為書，順辭以答之。」`然後匈奴之結解，中國之憂平。及孝文時，匈奴侵暴北邊，候騎至雍甘泉，京師大駭，發三將軍屯細柳、棘門、霸上以備之，數月迺罷。孝武即位，設馬邑之權，欲誘匈奴，使韓安國將三十萬衆徼於便墬，`師古曰：「徼，要也，音工堯反。墬，古地字。」`匈奴覺之而去，徒費財勞師，一虜不可得見，況單于之面乎！其後深惟社稷之計，規恢萬載之策，`師古曰：「恢，大也。」`迺大興師數十萬，使衞青、霍去病操兵，`師古曰：「操，持也，音千高反。」`前後十餘年。於是浮西河，絕大幕，破寘顏，襲王庭，窮極其地，追奔逐北，封狼居胥山，禪於姑衍，以臨翰海，`師古曰：「積土為封，而又禪祭也。」`虜名王貴人以百數。自是之後，匈奴震怖，益求和親，然而未肻稱臣也。

　　且夫前世豈樂傾無量之費，役無罪之人，快心於狼望之北哉？`師古曰：「匈奴中地名也。」`以為不壹勞者不乆佚，`師古曰：「佚與逸同。」`不暫費者不永寧，是以忍百萬之師以摧餓虎之喙，運府庫之財填盧山之壑而不悔也。`師古曰：「喙，口也，摧百萬之師於獸口也。盧山，匈奴中山也。喙音許穢反。」`至本始之初，匈奴有桀心，`師古曰：「桀，堅也。言其起立不順。」`欲掠烏孫，侵公主，迺發五將之師十五萬騎獵其南，而長羅侯以烏孫五萬騎震其西，皆至質而還。`師古曰：「質，信也，謂所期處。」`時鮮有所獲，`師古曰：「鮮，少也，音先踐反。」`徒奮揚威武，明漢兵若雷風耳。雖空行空反，尚誅兩將軍。故北狄不服，中國未得高枕安寢也。逮至元康、神爵之間，大化神明，鴻恩溥洽，而匈奴內亂，五單于爭立，日逐、呼韓邪攜國歸死，扶伏稱臣，`師古曰：「伏音蒲北反。」`然尚羈縻之，計不顓制。`師古曰：「顓與專同。專制謂以為臣妾也。」`自此之後，欲朝者不距，不欲者不強。`師古曰：「強音其兩反。」`何者？外國天性忿鷙，`師古曰：「鷙，佷也，音竹二反。」`形容魁健，`師古曰：「魁，大也。」`負力怙氣，`師古曰：「負，恃也。」`難化以善，易隷以惡，`師古曰：「隷謂附屬之也。惡謂威也。」`其彊難詘，其和難得。故未服之時，勞師遠攻，傾國殫貨，伏尸流血，破堅拔敵，如彼之難也；旣服之後，慰薦撫循，交接賂遺，威儀俯仰，如此之備也。往時甞屠大宛之城，蹈烏桓之壘，探姑繒之壁，`師古曰：「姑繪，謂西南夷種也，在益州，見昭紀也。」`籍蕩姐之場，`劉德曰：「羌屬也。」師古曰：「籍猶蹈也。姐音紫。」`艾朝鮮之旃，拔兩越之旗，`師古曰：「艾讀曰刈。刈，絕也。」`近不過旬月之役，遠不離二時之勞，`師古曰：「離，歷也。三月為一時。」`固已犂其庭，`師古曰：「犂，耕也。」`掃其閭，郡縣而置之，雲徹席卷，後無餘菑。`師古曰：「菑，古災字也。」`唯北狄為不然，真中國之堅敵也，三垂比之懸矣，前世重之茲甚，`師古曰：「茲，益也。」`未易可輕也。

　　今單于歸義，懷欵誠之心，欲離其庭，陳見於前，此迺上世之遺策，神靈之所想望，國家雖費，不得已者也。`師古曰：「已，止也。」`柰何距以來厭之辭，踈以無日之期，消往昔之恩，開將來之隙！夫欵而隙之，使有恨心，負前言，緣往辭，`師古曰：「言單于因緣往昔和好之辭以怨漢也。」`歸怨於漢，因以自絕，終無北面之心，威之不可，諭之不能，焉得不為大憂乎！夫明者視於無形，聦者聽於無聲，誠先於未然，即蒙恬、樊噲不復施，棘門、細柳不復備，馬邑之策安所設，衞、霍之功何得用，五將之威安所震？`師古曰：「先於未然，謂計策素定，禦難折衝。」`不然，壹有隙之後，雖智者勞心於內，辯者轂擊於外，`師古曰：「轂擊，言使車交馳，其轂相擊也。」`猶不若未然之時也。且往者圖西域，制車師，`師古曰：「圖，謀也。」`置城郭都護三十六國，費歲以大萬計者，`師古曰：「財用之費，一歲數百萬也。」`豈為康居、烏孫能踰白龍堆而寇西邊哉？`孟康曰：「龍堆形如土龍身，無頭有尾，高大者二三丈，埤者丈餘，皆東北向，相似也，在西域中。」`迺以制匈奴也。夫百年勞之，一日失之，費十而愛一，臣竊為國不安也。唯陛下少留意於未亂未戰，以遏邊萌之禍。

書奏，天子寤焉，召還匈奴使者，更報單于書而許之。賜雄帛五十匹，黃金十斤。單于未發，會病，復遣使願朝明年。故事，單于朝，從名王以下及從者二百餘人。單于又上書言：「蒙天子神靈，人民盛壯，願從五百人入朝，以明天子盛德。」上皆許之。

元壽二年，單于來朝，上以太歲厭勝所在，`師古曰：「厭音一涉反。」`舍之上林苑蒲陶宮。`師古曰：「舍，止宿。」`告之以加敬於單于，`師古曰：「云以敬於單于，故令止上林。」`單于知之。加賜衣三百七十襲，錦繡繒帛三萬匹，絮三萬斤，它如河平時。旣罷，遣中郎將韓況送單于。單于出塞，到休屯井，北度車田盧水，道里回遠。`師古曰：「回音胡內反。」`況等乏食，單于迺給其粮，失期不還五十餘日。

初，上遣稽留昆隨單于去，到國，復遣稽留昆同母兄右大且方與婦入侍。`師古曰：「且音子閭反。」`還歸，復遣且方同母兄左日逐王都與婦入侍。是時，漢平帝幼，太皇太后稱制，新都侯王莽秉政，欲說太后以威德至盛異於前，`師古曰：「說讀曰悅。以此事取悅於太后。」`迺風單于`帥古曰：「風讀曰諷。」`令遣王昭君女須卜居次云入侍太后，`師古曰：「云者，其女名。」`所以賞賜之甚厚。

會西域車師後王句姑、`師古曰：「句音鉤。」`去胡來王唐兜`師古曰：「為其去胡而來降漢，故以為王號。」`皆怨恨都護校尉，將妻子人民亡降匈奴，語在西域傳。單于受置左谷蠡地，遣使上書言狀曰：「臣謹已受。」詔書中郎將韓隆、王昌、副校尉甄阜、侍中謁者帛敞、長水校尉王歙使匈奴，`師古曰：「歙音翁。」`告單于曰：「西域內屬，不當得受，`師古曰：「旣屬漢家，不得復臣匈奴。」`今遣之。」`師古曰：「今旣遣還。」`單于曰：「孝宣、孝元皇帝哀憐，為作約束，自長城以南天子有之，長城以北單于有之。有犯塞，輒以狀聞；有降者，不得受。臣知父呼韓邪單于蒙無量之恩，死遺言曰：『有從中國來降者，勿受，輒送至塞，以報天子厚恩。』此外國也，得受之。」使者曰：「匈奴骨肉相攻，國幾絕，`師古曰：「幾音鉅依反。」`蒙中國大恩，危亡復續，妻子完安，累世相繼，宜有以報厚恩。」單于叩頭謝罪，執二虜還付使者。詔使中郎將王萌待西域惡都奴界上逆受。`服虔曰：「惡都奴，西域之谷名也。」師古曰：「逆受，迎而受之。」`單于遣使送到國，因請其罪。使者以聞，有詔不聽，`師古曰：「不免其罪。」`會西域諸國王斬以示之。迺造設四條：`師古曰：「更新為此制也。」`中國人亡入匈奴者，烏孫亡降匈奴者，西域諸國佩中國印綬降匈奴者，烏桓降匈奴者，皆不得受。遣中郎將王駿、王昌、副校尉甄阜、王尋使匈奴，班四條與單于，雜函封，`師古曰：「與璽書同一函而封之。」`付單于，令奉行，因收故宣帝所為約束封函還。時，莽奏令中國不得有二名，因使使者以風單于，`師古曰：「風讀曰諷。」`宜上書慕化，為一名，漢必加厚賞。單于從之，上書言：「幸得備藩臣，竊樂太平聖制，臣故名囊知牙斯，今謹更名曰知。」莽大說，`師古曰：「說讀曰悅。」`白太后，遣使者荅諭，厚賞賜焉。

漢旣班四條，後護烏桓使者告烏桓民，毋得復與匈奴皮布稅。匈奴以故事遣使者責烏桓稅，`師古曰：「故時常稅，是以求之。」`匈奴人民婦女欲賈販者皆隨往焉。烏桓距曰：「奉天子詔條，不當予匈奴稅。」匈奴使怒，收烏桓酋豪，縛到懸之。酋豪昆弟怒，共殺匈奴使及其官屬，收略婦女馬牛。單于聞之，遣使發左賢王兵入烏桓責殺使者，因攻擊之。烏桓分散，或走上山，或東保塞。匈奴頗殺人民，敺婦女弱小且千人去，`師古曰：「敺與驅同。」`置左地，告烏桓曰：「持馬畜皮布來贖之。」烏桓見略者親屬二千餘人持財畜往贖，匈奴受，留不遣。`師古曰：「受其皮布而留人不遣。」`

王莽之篡位也，建國元年，遣五威將王駿率甄阜、王颯、陳饒、帛敞、丁業六人，`師古曰：「颯音立。」`多齎金帛，重遺單于，諭曉以受命代漢狀，因易單于故印。故印文曰「匈奴單于璽」，莽更曰「新匈奴單于章」。`師古曰：「新者，莽自係其國號。」`將率旣至，授單于印紱，`師古曰：「紱者，印之組也，音弗。」`詔令上故印紱。單于再拜受詔。譯前，欲解取故印紱，單于舉掖授之。左姑夕侯蘇從旁謂單于曰：「未見新印文，宜且勿與。」單于止，不肯與。請使者坐穹廬，單于欲前為壽。五威將曰：「故印紱當以時上。」單于曰：「諾。」復舉掖授譯。蘇復曰：「未見印文，且勿與。」單于曰：「印文何由變更！」遂解故印紱奉上，將率受。著新紱，不解視印，飲食至夜迺罷。右率陳饒謂諸將率曰：「鄉者姑夕侯疑印文，幾令單于不與人。`師古曰：「鄉讀曰嚮。幾音鉅音依反。」`如令視印，見其變改，必求故印，此非辭說所能距也。旣得而復失之，辱命莫大焉。不如椎破故印，以絕禍根。」將率猶與，`師古曰：「與讀曰豫。」`莫有應者。饒，燕士，果悍，`師古曰：「果，決也。悍，勇也，音胡幹反。」`即引斧椎壞之。明日，單于果遣右骨都侯當白將率曰：「漢賜單于印，言『璽』不言『章』，又無『漢』字，諸王已下迺有『漢』言『章』。今即去『璽』加『新』，與臣下無別。願得故印。」將率示以故印，謂曰：「新室順天制作，故印隨將率所自為破壞。單于宜奉天命，奉新室之制。」當還白，單于知已無可柰何，又多得賂遺，即遣弟右賢王輿奉馬牛隨將率入謝，因上書求故印。

將率還到左犂汗王咸所居地，見烏桓民多，以問咸。咸具言狀，`師古曰：「謂前驅略得婦女弱小，贖之不還者。」`將率曰：「前封四條，不得受烏桓降者，亟還之。」`師古曰：「亟，急也，音居力反。」`咸曰：「請密與單于相聞，得語，歸之。」單于使咸報曰：「當從塞內還之邪，從塞外還之邪？」將率不敢顓決，以聞。詔報，從塞外還之。

單于始用夏侯藩求地有距漢語，後以求稅烏桓不得，因寇略其人民，釁由是生，重以印文改易，`師古曰：「重音直用反。」`故怨恨。迺遣右大且渠蒲呼盧訾等十餘人將兵衆萬騎，以謢送烏桓為名，`師古曰：「陽言云護送烏桓人衆，實來為寇。」`勒兵朔方塞下。朔方太守以聞。

明年，西域車師後王須置離謀降匈奴，都護但欽誅斬之。置離兄狐蘭支將人衆二千餘人，敺畜產，舉國亡降匈奴，`師古曰：「敺與驅同。舉其一國人皆亡降也。」`單于受之。狐蘭支與匈奴共入寇，擊車師，殺後成長，`師古曰：「後成，車師小國名也。長，其長帥也。」`傷都護司馬，復還入匈奴。

時戊己校尉史陳良、終帶、司馬丞韓玄、右曲候任商等見西域頗背叛，聞匈奴欲大侵，恐并死，即謀劫略吏卒數百人，共殺戊己校尉刀護，`師古曰：「刀音貂。」`遣人與匈奴南犂汗王南將軍相聞。匈奴南將軍二千騎入西域迎良等，良等盡脅略戊己校尉吏士男女二千餘人入匈奴。玄、商留南將軍所，良、帶徑至單于庭，人衆別置零吾水上田居。單于號良、帶曰烏桓都將軍，留居單于所，數呼與飲食。西域都護但欽上書言匈奴南將軍右伊秩訾將人衆寇擊諸國。莽於是大分匈奴為十五單于，遣中郎將藺苞、副校尉戴級將兵萬騎，多齎珍寶至雲中塞下，招誘呼韓邪單于諸子，欲以次拜之。使譯出塞誘呼右犂汗王咸、咸子登、助三人，至則脅拜咸為孝單于，賜安車鼓車各一，黃金千斤，雜繒千匹，戲戟十；`師古曰：「戲戟，有旗之戟也。戲音許宜反，又音麾。」`拜助為順單于，賜黃金五百斤；傳送助、登長安。莽封苞為宣威公，拜為虎牙將軍；封級為揚威公，拜為虎賁將軍。單于聞之，怒曰：「先單于受漢宣帝恩，不可負也。今天子非宣帝子孫，何以得立？」遣左骨都侯、右伊秩訾王呼盧訾及左賢王樂將兵入雲中益壽塞，大殺吏民。是歲，建國三年也。

是後，單于歷告左右部都尉、諸邊王，入塞寇盜，大輩萬餘，中輩數千，少者數百，殺鴈門、朔方太守、都尉，略吏民畜產不可勝數，緣邊虛耗。莽新即位，怙府庫之富欲立威，迺拜十二部將率，發郡國勇士，武庫精兵，各有所屯守，轉委輸於邊。議滿三十萬衆，齎三百日糧，同時十道並出，窮追匈奴，內之于丁令，`師古曰：「逐之遣入丁令地。令音零。」`因分其地，立呼韓邪十五子。

莽將嚴尤諫曰：「臣聞匈奴為害，所從來乆矣，未聞上世有必征之者也。後世三家周、秦、漢征之，然皆未有得上策者也。周得中策，漢得下策，秦無策焉。當周宣王時，獫允內侵，至于涇陽，命將征之，盡境而還。其視戎狄之侵，譬猶蟁蝱之螫，敺之而已。`師古曰：「蟁，古蚊字也。蝱音盲。螫音式亦反。敺與驅同。」`故天下稱明，是為中策。漢武帝選將練兵，約齎輕糧，`師古曰：「約，少也。少齎衣裝。」`深入遠戍，雖有克獲之功，胡輒報之，兵連禍結三十餘年，中國罷耗，匈奴亦創艾，`師古曰：「罷讀曰疲。耗，損也。創音初向反。艾讀曰乂。次下亦同。」`而天下稱武，是為下策。秦始皇不忍小恥而輕民力，築長城之固，延袤萬里，`師古曰：「袤，長也，音茂。」`轉輸之行，起於負海，疆境旣完，中國內竭，以喪社稷，是為無策。今天下遭陽九之戹，比年飢饉，西北邊尤甚。發三十萬衆，具三百日糧，東援海代，`師古曰：「援，引也，音爰。」`南取江淮，然後乃備。計其道里，一年尚未集合，兵先至者聚居暴露，師老械弊，埶不可用，此一難也。邊旣空虛，不能奉軍糧，內調郡國，不相及屬，此二難也。`師古曰：「調，發也，音徒釣反。屬音之欲反。」`計一人三百日食，用糒十八斛，非牛力不能勝；牛又當自齎食，加二十斛，重矣。胡地沙鹵，多乏水草。以往事揆之，軍出未滿百日，牛必物故且盡，`師古曰：「物故謂死也。」`餘糧尚多，人不能負，此三難也。胡地秋冬甚寒，春夏甚風，多齎鬴鍑薪炭，`師古曰：「鬴，古釜字也。鍑，釜之大口者也。鍑音富。」`重不可勝，食糒飲水，以歷四時，師有疾疫之憂，是故前世伐胡不過百日，非不欲乆，埶力不能，此四難也。輜重自隨，`師古曰：「重音直用反。其下亦同。」`則輕銳者少，不得疾行，虜徐遁逃，埶不能及，幸而逢虜，又累輜重，`師古曰：「累音力瑞反。」`如遇險阻，銜尾相隨，`師古曰：「銜，馬銜也。尾，馬尾也。言前後單行，不得並驅。」`虜要遮前後，危殆不測，此五難也。大用民力，功不可必立，臣伏憂之。今旣發兵，宜縱先至者，令臣尤等深入霆擊，且以創艾胡虜。」`師古曰：「請率見到之兵，且以擊虜。」`莽不聽尤言，轉兵穀如故，天下騷動。

咸旣受莽孝單于之號，馳出塞歸庭，具以見脅狀白單于。單于更以為於粟置支侯，匈奴賤官也。後助病死，莽以登代助為順單于。

厭難將軍陳欽、`師古曰：「厭音一涉反。」`震狄將軍王巡屯雲中葛邪塞。是時，匈奴數為邊寇，殺將率吏士，略人民，敺畜產去甚衆。`師古曰：「敺與驅同。」`捕得虜生口驗問，皆曰孝單于咸子角數為寇。兩將以聞。四年，莽會諸蠻夷，斬咸子登於長安市。

初，北邊自宣帝以來，數世不見煙火之警，人民熾盛，牛馬布野。及莽撓亂匈奴，與之構難，`師古曰：「撓，攪也，音火高反。」`邊民死亡係獲，又十二部兵乆屯而不出，吏士罷弊，`師古曰：「罷讀曰疲。」`數年之間，北邊虛空，野有暴骨矣。

烏珠留單于立二十一歲，建國五年死。匈奴用事大臣右骨都侯須卜當，即王昭君女伊墨居次云之壻也。云常欲與中國和親，又素與咸厚善，見咸前後為莽所拜，故遂越輿而立咸為烏累若鞮單于。`師古曰：「累音力追反。」`

烏累單于咸立，以弟輿為左谷蠡王。烏珠留單于子蘇屠胡本為左賢王，以弟屠耆閼氏子盧渾為右賢王。`師古曰：「渾音胡昆反。」`烏珠留單于在時，左賢王數死，以為其號不祥，更易命左賢王曰「護于」。護于之尊最貴，次當為單于，故烏珠留單于授其長子以為護于，欲傳以國。咸怨烏珠留單于貶賤己號，不欲傳國，及立，貶護于為左屠耆王。云、當遂勸咸和親。

天鳳元年，云、當遣人之西河虎猛制虜塞下，`師古曰：「虎猛，縣名，制虜塞在其界。」`告塞吏曰欲見和親侯。和親侯王歙者，王昭君兄子也。`師古曰：「歙音翕。」`中部都尉以聞。莽遣歙、歙弟騎都尉展德侯颯使匈奴，`師古曰：「颯音立。」`賀單于初立，賜黃金衣被繒帛，紿言侍子登在，因購求陳良、終帶等。單于盡收四人及手殺校尉刀護賊芝音妻子以下二十七人，皆械檻付使者，遣厨唯姑夕王富等四十人送歙、颯。莽作焚如之刑，燒殺陳良等，`應劭曰：「易有焚如、死如、棄如之言，莽依此作刑名也。」如淳曰：「焚如、死如、棄如者，謂不孝子也。不畜於父母，不容於朋友，故燒殺棄之，莽依此作刑名也。」師古曰：「易離卦九四爻辭也。」`罷諸將率屯兵，但置游擊都尉。單于貪莽賂遺，故外不失漢故事，然內利寇掠。又使還，知子登前死，怨恨，寇虜從左地入，`師古曰：「入為寇而虜掠。」`不絕。使者問單于，輒曰：「烏桓與匈奴無狀黠民共為寇入塞，譬如中國有盜賊耳！咸初立持國，威信尚淺，盡力禁止，不敢有二心。」

天鳳二年五月，莽復遣歙與五威將王咸率伏黯、丁業等六人，使送右厨唯姑夕王，因奉歸前所斬侍子登及諸貴人從者喪，皆載以常車。`劉德曰：「縣易車也。舊司農出錢市車，縣次易牛也。」`至塞下，單于遣云、當子男大且渠奢等至塞迎。咸等至，多遺單于金珍，因諭說改其號，號匈奴曰「恭奴」，單于曰「善于」，賜印綬。封骨都侯當為後安公，當子男奢為後安侯。單于貪莽金幣，故曲聽之，然寇盜如故。咸、歙又以陳良等購金付云、當，令自差與之。`師古曰：「差其次第多少。」`十二月，還入塞，莽大喜，賜歙錢二百萬，悉封黯等。

單于咸立五歲，天鳳五年死，弟左賢王輿立，為呼都而尸道皐若鞮單于。匈奴謂孝曰「若鞮」。自呼韓邪後，與漢親密，見漢謚帝為「孝」，慕之，故皆為「若鞮」。

呼都而尸單于輿旣立，貪利賞賜，遣大且渠奢與云女弟當戶居次子醯櫝王，`師古曰：「櫝音讀。」`俱奉獻至長安。莽遣和親侯歙與奢等俱至制虜塞下，與云、當會，因以兵迫脅，將至長安。云、當小男從塞下得脫，歸匈奴。當至長安，莽拜為須卜單于，欲出大兵以輔立之。兵調度亦不合，而匈奴愈怒，並入北邊，北邊由是壞敗。會當病死，莽以其庶女陸逯任妻後安公奢，`師古曰：「陸逯，邑也。莽改公主曰任。奢本為侯，莽以女妻之，故進爵為公。」師古曰：「逯音錄。任音壬。」`所以尊寵之甚厚，終為欲出兵立之者。`師古曰：「言為此計意不止。」`會漢兵誅莽，云、奢亦死。

更始二年冬，漢遣中郎將歸德侯颯、大司馬護軍陳遵使匈奴，授單于漢舊制璽綬，王侯以下印綬，因送云、當餘親屬貴人從者。單于輿驕，謂遵、颯曰：「匈奴本與漢為兄弟，匈奴中亂，`師古曰：「言中間之時也，讀如本字，又音竹仲反。」`孝宣皇帝輔立呼韓邪單于，故稱臣以尊漢。今漢亦大亂，為王莽所篡，匈奴亦出兵擊莽，空其邊境，令天下騷動思漢，莽卒以敗而漢復興，亦我力也，當復尊我！」遵與相牚距，`師古曰：「牚謂支柱也。音丈庚反，又丑庚反。」`單于終持此言。其明年夏，還。會赤眉入長安，更始敗。

贊曰：書戒「蠻夷猾夏」，`師古曰：「虞書舜典載舜命皐陶作士之言也。猾，亂也。夏謂中夏諸國也。」`詩稱「戎狄是膺」，`師古曰：「魯頌閟宮之詩，美僖公興師與齊桓討難。膺，當也。」`春秋「有道守在四夷」，`師古曰：「春秋左氏傳昭二十三年楚囊瓦為令尹，城郢。沈尹戍曰：『古者天子，守在四夷，』言德及遠。」`乆矣夷狄之為患也。故自漢興，忠言嘉謀之臣曷甞不運籌策相與爭於廟堂之上乎？高祖時則劉敬，呂后時樊噲、季布，孝文時賈誼、朝錯，孝武時王恢、韓安國、朱買臣、公孫弘、董仲舒，人持所見，各有同異，然緫其要歸，兩科而已。縉紳之儒則守和親，介冑之士則言征伐，皆偏見一時之利害，而未究匈奴之終始也。自漢興以至于今，曠世歷年，多於春秋，其與匈奴，有脩文而和親之矣，有用武而克伐之矣，有卑下而承事之矣，`師古曰：「下音胡亞反。」`有威服而臣畜之矣，詘伸異變，強弱相反，是故其詳可得而言也。

昔和親之論，發於劉敬。是時天下初定，新遭平城之難，故從其言，約結和親，賂遺單于，兾以救安邊境。孝惠、高后時遵而不違，匈奴寇盜不為衰止，而單于反以加驕倨。逮至孝文，與通關市，妻以漢女，增厚其賂，歲以千金，而匈奴數背約束，邊境屢被其害。是以文帝中年，赫然發憤，遂躬戎服，親御鞌馬，從六郡良家材力之士，`師古曰：「六郡，謂隴西、天水、安定、北地、上郡、西河也。其安定、天水、西河，武帝所置耳，史本其土地，而追言也。」`馳射上林，講習戰陳，聚天下精兵，軍於廣武，顧問馮唐，與論將帥，喟然歎息，思古名臣，此則和親無益，已然之明效也。

仲舒親見四世之事，猶復欲守舊文，頗增其約。以為「義動君子，利動貪人，如匈奴者，非可以仁義說也。`師古曰：「此說謂勸諭。」`獨可說以厚利，`師古曰：「此說讀曰悅。」`結之於天耳。故與之厚利以沒其意，`師古曰：「沒，溺也。」`與盟於天以堅其約，質其愛子以累其心，`師古曰：「累音力瑞反。」`匈奴雖欲展轉，`師古曰：「展轉，為移動其心。」`柰失重利何，柰欺上天何，柰殺愛子何。夫賦斂行賂不足以當三軍之費，城郭之固無以異於貞士之約，`晉灼曰：「堅城固守，不勝遣貞士為和親之約也。」`而使邊城守境之民父兄緩帶，稚子咽哺，`師古曰：「咽，吞也。哺謂所食在口者也。咽音宴。哺音捕。」`胡馬不窺於長城，而羽檄不行於中國，不亦便於天下乎！」察仲舒之論，考諸行事，迺知其未合於當時，而有闕於後世也。當孝武時，雖征伐克獲，而士馬物故亦略相當；雖開河南之野，建朔方之郡，亦棄造陽之北九百餘里。匈奴人民每來降漢，單于亦輒拘留漢使以相報復，`師古曰：「復音扶目反。」`其桀驁尚如斯，`師古曰：「驁與傲同。」`安肻以愛子而為質乎？此不合當時之言也。若不置質，空約和親，是襲孝文旣往之悔，`師古曰：「襲，重也，重疊為其事。」`而長匈奴無已之詐也。夫邊城不選守境武略之臣，脩障隧備塞之具，厲長戟勁弩之械，恃吾所以待邊寇。而務賦斂於民，遠行貨賂，割剥百姓，以奉寇讎。信甘言，守空約，而幾胡馬之不窺，`師古曰：「幾讀曰兾。」`不已過乎！

至孝宣之世，承武帝奮擊之威，直匈奴百年之運，`師古曰：「直，當也。」`因其壞亂幾亡之阸，`師古曰：「幾，近也，音鉅依反。」`權時施宜，覆以威德，然後單于稽首臣服，遣子入侍，三世稱藩，賔於漢庭。是時邊城晏閉。`師古曰：「晏，晚也。」`牛馬布野，三世無犬吠之警，菞庶亡干戈之役。`師古曰：「菞，古黎字。」`

後六十餘載之閒，遭王莽篡位，始開邊隙，單于由是歸怨自絕，莽遂斬其侍子，邊境之禍搆矣。故呼韓邪始朝於漢，漢議其儀，而蕭望之曰：「戎狄荒服，言其來服荒忽無常，時至時去，宜待以客禮，讓而不臣。如其後嗣𨔡逃竄伏，`師古曰：「𨔡，古遁字。」`使於中國不為叛臣。」及孝元時，議罷守塞之備，侯應以為不可，可謂盛不忘衰，安必思危，遠見識微之明矣。至單于咸棄其愛子，昧利不顧，`師古曰：「昧，貪也，音妹。」`侵掠所獲歲鉅萬計，而和親賂遺不過千金，安在其不棄質而失重利也？仲舒之言，漏於是矣。

夫規事建議，不圖萬世之固，而媮恃一時之事者，`師古曰：「媮音偷同。」`未可以經遠也。若乃征伐之功，秦漢行事，嚴尤論之當矣。故先王度土，中立封畿，`師古曰：「度音大各反。中音竹仲反。」`分九州，列五服，`師古曰：「九州、五服，解並在前。」`物土貢，制外內，`師古曰：「物土貢者，各因其土所生之物而貢之也。制外內，謂五服之差，遠近異制。」`或脩刑政，或詔文德，遠近之埶異也。是以春秋內諸夏而外夷狄。`師古曰：「春秋成十五年『諸侯會吳於鍾離』。公羊傳曰：『曷為殊會？吳外也。曷為外？春秋內中國而外諸夏，內諸夏而外夷狄也。』」`夷狄之人貪而好利，被髮左衽，人面獸心。其與中國殊章服，異習俗，飲食不同，言語不通，辟居北垂寒露之野，`師古曰：「辟讀曰僻。」`逐草隨畜，射獵為生，隔以山谷，雍以沙幕，`師古曰：「雍讀曰壅。」`天地所以絕外內也。是故聖王禽獸畜之，不與約誓，不就攻伐；約之則費賂而見欺，攻之則勞師而招寇。其地不可耕而食也，其民不可臣而畜也，是以外而不內，踈而不戚，`師古曰：「戚，近也。」`政敎不及其人，正朔不加其國；來則懲而御之，`師古曰：「懲謂使其創乂。」`去則備而守之。其慕義而貢獻，則接之以禮讓，羈靡不絕，使曲在彼，蓋聖王制御蠻夷之常道也。

* * *

[上卷](094a.md) / [漢書目錄](a02.md) / [下卷](095.md) /			  

    