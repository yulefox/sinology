 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷五十二 ‧ 竇田灌韓傳第二十二`

* * *

竇嬰字王孫，孝文皇后從兄子也。父世觀津人也。`師古曰：「縣名也，地理志屬信都。觀音工喚反。」`喜賔客。`師古曰：「喜，好也，音許吏反。」`孝文時為吳相，病免。孝景即位，為詹事。

帝弟梁孝王，母竇太后愛之。孝王朝，因燕昆弟飲。`師古曰：「序家人昆弟之親，不為君臣禮也。」`是時上未立太子，酒酣，上從容曰：`師古曰：「從音千庸反。」`「千秋萬歲後傳王。」太后驩。嬰引巵酒進上曰：「天下者，高祖天下，父子相傳，漢之約也，上何以得傳梁王！」太后由此憎嬰。嬰亦薄其官，`師古曰：「自嫌其官，輕薄之也。」`因病免。太后除嬰門籍，不得朝請。`師古曰：「請音才性反。其下亦同。」`

孝景三年，吳楚反，上察宗室諸竇無如嬰賢，`師古曰：「宗室，帝之同姓親也。諸竇，揔謂帝外家也。以吳楚之難，故欲用內外之親為將也。」`召入見，固讓謝，稱病不足任。太后亦慙。於是上曰：「天下方有急，王孫寧可以讓邪？」迺拜嬰為大將軍，賜金千斤。嬰言爰盎、欒布諸名將賢士在家者進之。所賜金，陳廊廡下，`師古曰：「廊，堂下周屋也。廡，門屋也，音侮。」`軍吏過，輒令財取為用，`師古曰：「財與裁同，謂裁量而用之也。」`金無入家者。嬰守滎陽，監齊趙兵。七國破，封為魏其侯。游士賔客爭歸之。每朝議大事，條侯、魏其，列侯莫敢與亢禮。`師古曰：「言特敬此二人也。」`

四年，立栗太子，`師古曰：「栗姬之子，故曰栗太子。」`以嬰為傅。七年，栗太子廢，嬰爭弗能得，謝病，屏居田南山下`師古曰：「屏，隱也。」`數月，諸竇賔客辯士說，莫能來。梁人高遂迺說嬰曰：「能富貴將軍者，上也；能親將軍者，太后也。今將軍傅太子，太子廢，爭不能拔，又不能死，自引謝病，擁趙女屏閒處而不朝，`師古曰：「擁，抱也。閒處，猶言私處也。」`袛加懟自明，揚主之過。`師古曰：「衹，適也。懟，怨怒也。衹音支，其字從衣。懟音直類反。」`有如兩宮奭將軍，`師古曰：「兩宮，太后及帝也。奭，怒貌也，音赫。」`則妻子無類矣。」`師古曰：「言被誅戮無遺類也。」`嬰然之，迺起，朝請如故。

桃侯免相，`服虔曰：「劉舍也。」`竇太后數言魏其。景帝曰：「太后豈以臣有愛相魏其者？`師古曰：「愛猶惜也。」`魏其沾沾自喜耳，多易，`張晏曰：「沾沾，言自整頓也。多易，多輕薄之行也。或曰，沾音瞻。」師古曰：「沾沾，輕薄也，或音他兼反，今俗言薄沾沾。喜音許吏反。易音弋豉反。」`難以為相持重。」遂不用，用建陵侯衞綰為丞相。

田蚡，孝景王皇后同母弟也，生長陵。竇嬰已為大將軍，方盛，蚡為諸曹郎，未貴，往來侍酒嬰所，跪起如子姓。`師古曰：「姓，生也，言同子禮，若己所生。」`及孝景晚節，`師古曰：「晚節，猶言末時也。」`蚡益貴幸，為中大夫。辯有口，學盤盂諸書，`應劭曰：「黃帝史孔甲所作也，凡二十九篇，書盤盂中，所以為法戒也。諸書，諸子之書也。」孟康曰：「孔甲盤盂二十六篇，雜家書，兼儒墨名法者也。」晉灼曰：「案藝文志，孟說是也。」`王皇后賢之。

孝景崩，武帝初即位，蚡以舅封為武安侯，弟勝為周陽侯。

蚡新用事，卑下賔客，`師古曰：「下音胡稼反。」`進名士家居者貴之，`晉灼曰：「滯在里巷未仕者。」`欲以傾諸將相。`師古曰：「傾謂踰越而勝之也。」`上所填撫，多蚡賔客計策。`如淳曰：「多薦名士，名士得進為帝畫計策也。」師古曰：「填音竹刃反。」`會丞相綰病免，上議置丞相、太尉。藉福說蚡曰：「魏其侯貴久矣，素天下士歸之。今將軍初興，未如，即上以將軍為相，必讓魏其。魏其為相，將軍必為太尉。太尉、相尊等耳，`師古曰：「言其尊貴同一等也。」`有讓賢名。」蚡迺微言太后風上，`師古曰：「風讀曰諷。」`於是迺以嬰為丞相，蚡為太尉。藉福賀嬰，因弔曰：「君侯資性喜善疾惡，`師古曰：「喜，好也，音許吏反。」`方今善人譽君侯，故至丞相；然惡人衆，亦且毀君侯。君侯能兼容，則幸乆；`師古曰：「兼容，謂不嫉惡人令其怨也。」`不能，今以毀去矣。」嬰不聽。

嬰、蚡俱好儒術，推轂趙綰為御史大夫，王臧為郎中令。`師古曰：「推轂，謂升薦之，若轉車轂之為也。」`迎魯申公，欲設明堂，令列侯就國，除關，`服虔曰：「除關禁也。」`以禮為服制，`師古曰：「謂喪服之制也。」`以興太平。舉讁諸竇宗室無行者，除其屬藉。諸外家為列侯，列侯多尚公主，皆不欲就國，以故毀日至竇太后。太后好黃老言，而嬰、蚡、趙綰等務隆推儒術，貶道家言，是以竇太后滋不說。`師古曰：「滋，益也。說讀曰悅。」`二年，御史大夫趙綰請毋奏事東宮。竇太后大怒，曰：「此欲復為新垣平邪！」迺罷逐趙綰、王臧，而免丞相嬰、太尉蚡，以柏至侯許昌為丞相，武彊侯莊青翟為御史大夫。嬰、蚡以侯家居。

蚡雖不任職，以王太后故親幸，數言事，多效，`師古曰：「效謂見聽用。」`士吏趨埶利者皆去嬰而歸蚡。蚡日益橫。`師古曰：「橫，恣也，音胡孟反。」`六年，竇太后崩，丞相昌、御史大夫青翟坐喪事不辦，免。上以蚡為丞相，大司農韓安國為御史大夫。天下士郡諸侯愈益附蚡。`師古曰：「郡及諸侯也，猶言郡國耳。」`

蚡為人貌侵，生貴甚。`服虔曰：「侵，短小也。」師古曰：「生貴，謂自尊高示貴寵也。」`又以為諸侯王多長，`張晏曰：「多長年。」`上初即位，富於春秋，`師古曰：「謂年幼也。齒歷方乆，故云富於春秋也。」`蚡以肺附為相，`師古曰：「舊解云肺附，如肝肺之相附著也。一說，肺，斫木札也，喻其輕薄附著大材也。」`非痛折節以禮屈之，天下不肅。`師古曰：「痛猶甚也。言以尊貴臨之，皆令其屈節而下己也。」`當是時，丞相入奏事，語移日，所言皆聽。薦人或起家至二千石，權移主上。上迺曰：「君除吏盡未？吾亦欲除吏。」`師古曰：「凡言除者，除去故官就新官。」`甞請考工地益宅，上怒曰：「遂取武庫！」是後迺退。`師古曰：「考工，少府之屬官也，主作器械。上責其此請，故謂之曰：『何不遂取武庫！』蚡乃退也。」`召客飲，坐其兄蓋侯北鄉，自坐東鄉，`師古曰：「自處尊位也。鄉讀皆曰嚮。」`以為漢相尊，不可以兄故私橈。`師古曰：「橈，曲也，音女敎反。」`由此滋驕，`師古曰：「滋，益也。」`治宅甲諸弟，`師古曰：「言為諸第之最也。以甲乙之次，言甲則為上矣。」`田園極膏腴，`師古曰：「膏腴，謂肥厚之處。」`市買郡縣器物相屬於道。`師古曰：「屬，逮及也，音之欲反。」`前堂羅鍾鼓，立曲旃；`如淳曰：「旃，旗之名也，通帛曰旃。曲旃，僭也。」蘇林曰：「禮，大夫建旃。曲，柄上曲也。」師古曰：「蘇說是也。許慎云『旃，旗曲柄也，所以旃表士衆』也。」`後房婦女以百數。諸奏珍物狗馬玩好，不可勝數。`師古曰：「奏，進也。」`

而嬰失竇太后，益疏不用，無埶，諸公稍自引而怠驁，`師古曰：「驁與傲同。」`唯灌夫獨否。故嬰墨墨不得意，而厚遇夫也。

灌夫字仲孺，潁陰人也。父張孟常為潁陰侯灌嬰舍人，得幸，因進之，`師古曰：「進，薦也。嬰薦孟也。」`至二千石，故蒙灌氏姓為灌孟。`師古曰：「蒙，冒也。」`吳楚反時，潁陰侯灌嬰為將軍，屬太尉，`師古曰：「時潁陰侯是灌嬰之子，名何，轉寫誤為嬰耳。」`請孟為校尉。夫以千人與父俱。`孟康曰：「官主千人，如候司馬也。」`孟年老，潁陰侯彊請之，鬱鬱不得意，故戰常陷堅，遂死吳軍中。漢法，父子俱，有死事，得與喪歸。夫不肻隨喪歸，奮曰：「願取吳王若將軍頭以報父仇。」`張晏曰：「自奮厲也。」`於是夫被甲持戟，募軍中壯士所善願從數十人。`師古曰：「所善，素與己善者。」`及出壁門，莫敢前。獨兩人及從奴十餘騎馳入吳軍，至戲下，`師古曰：「戲，大將之旗也，讀與麾同，又音許宜反。」`所殺傷數十人。不得前，復還走漢壁，`師古曰：「走，趣嚮也，音奏。」`亡其奴，獨與一騎歸。夫身中大創十餘，適有萬金良藥，故得無死。`師古曰：「萬金者，言其價貴也。金字或作全，言得之者必生全也。」`創少瘳，`師古曰：「瘳，差也，音丑流反。」`又復請將軍曰：「吾益知吳壁曲折，請復往。」`師古曰：「曲折，猶言委曲也。」`將軍壯而義之，恐亡夫，迺言太尉，太尉召固止之。吳軍破，夫以此名聞天下。

潁陰侯言夫，夫為郎中將。數歲，坐法去。家居長安中，諸公莫不稱，由是復為代相。

武帝即位，以為淮陽天下郊，勁兵處，`師古曰：「郊謂四交輻湊，而兵又勁彊。」`故徙夫為淮陽太守。入為太僕。二年，夫與長樂衞尉竇甫飲，輕重不得，`晉灼曰：「飲酒輕重不得其平也。」師古曰：「禮數之輕重也。」`夫醉，搏甫。`師古曰：「搏，以手擊之。」`甫，竇太后昆弟。上恐太后誅夫，徙夫為燕相。數歲，坐法免，家居長安。

夫為人剛直，使酒，`師古曰：「使酒，因酒而使氣也。」`不好面諛。貴戚諸埶在己之右，欲必陵之；士在己左，愈貧賤，尤益禮敬，與鈞。`師古曰：「右，尊也。左，卑也。鈞，等也。」`稠人廣衆，薦寵下輩。`師古曰：「稠，多也。下輩，下等之人也。每於人衆之中故寵薦也。」`士亦以此多之。`師古曰：「多猶重之。」`

夫不好文學，喜任俠，已然諾。`師古曰：「已，必也。謂一言許人，必信之也。喜音許吏反。」`諸所與交通，無非豪桀大猾。家累數千萬，食客日數十百人。`師古曰：「或八九十，或百人也。」`波池田園，`師古曰：「波讀曰陂。」`宗族賔客為權利，橫潁川。`師古曰：「橫音胡孟反。其下亦同。」`潁川兒歌之曰：「潁水清，灌氏寧；潁水濁，灌氏族。」`師古曰：「深怨嫉之，故為此言也。」`

夫家居，卿相侍中賔客益衰。`師古曰：「以夫居家，而卿相侍中素為夫之賔客者，漸以衰退不復往也。」`及竇嬰失埶，亦欲倚夫引繩排根生平慕之後棄者。`蘇林曰：「二人相倚，引繩直排根賔客去之者，不與交通也。」孟康曰：「根者，根格，引繩以彈排擯根格之也。」師古曰：「孟說近也。根音下恩反。格音下各反。言嬰與夫共相提挈，有人生平慕嬰、夫，後見其失職而頗慢弛，如此者，共排退之，不復與交。譬如相對挽繩而根格之也。今吳楚俗猶謂牽引前卻為根格也。」`夫亦得嬰通列侯宗室為名高。兩人相為引重，`張晏曰：「相薦達為聲勢也。」師古曰：「相牽引而致於尊重也。為音于偽反。」`其游如父子然，相得驩甚，無厭，恨相知之晚。

夫甞有服，`師古曰：「謂喪服也。」`過丞相蚡。蚡從容曰：`師古曰：「從音千容反。」`「吾欲與仲孺過魏其侯，會仲孺有服。」夫曰：「將軍迺肻幸臨況魏其侯，`師古曰：「況，賜也。」`夫安敢以服為解！`師古曰：「解謂辭之也，若今言分疏矣。」`請語魏其具，`師古曰：「具，辦具酒食。」`將軍旦日蚤臨。」`師古曰：「旦日，明旦也。蚤，古早字。」`蚡許諾。夫以語嬰。嬰與夫人益巿牛酒，`師古曰：「益，多也。」`夜洒埽張具至旦。`師古曰：「洒音灑，又音所寄反。」`平明，令門下候司。至日中，蚡不來。嬰謂夫曰：「丞相豈忘之哉？」夫不懌，`師古曰：「懌，悅也。」`曰：「夫以服請，不宜。」`師古曰：「不當忘也。」`迺駕，自往迎蚡。蚡特前戲許夫，`師古曰：「特，但也。」`殊無意往。夫至門，蚡尚卧也。於是夫見，曰：「將軍昨日幸許過魏其，魏其夫妻治具，至今未敢甞食。」蚡悟，謝曰：「吾醉，忘與仲孺言。」迺駕徃。徃又徐行，夫愈益怒。及飲酒酣，夫起舞屬蚡，`師古曰：「屬，付也，猶今之舞訖相勸也。屬音之欲反。」`蚡不起。夫徙坐，`師古曰：「徙坐，謂移就其坐也。」`語侵之。嬰迺扶夫去，謝蚡。蚡卒飲至夜，極驩而去。

後蚡使藉福請嬰城南田，嬰大望曰：`師古曰：「望，怨也。」`「老僕雖棄，將軍雖貴，寧可以埶相奪乎！」不許。夫聞，怒罵福。福惡兩人有隙，迺謾好謝蚡曰：`師古曰：「謾猶詭也，詐為好言也。謾讀與慢同，又音莫連反。」`「魏其老且死，易忍，且待之。」已而蚡聞嬰、夫實怒不予，亦怒曰：「魏其子甞殺人，蚡活之。蚡事魏其無所不可，愛數頃田？且灌夫何與也？`師古曰：「與讀曰預。預，干也。」`吾不敢復求田。」由此大怒。

元光四年春，蚡言灌夫家在潁川，橫甚，民苦之。請案之。上曰：「此丞相事，何請？」夫亦持蚡陰事，為姦利，受淮南王金與語言。賔客居閒，遂已，俱解。`師古曰：「兩家賔客處於中間和解之。」`

夏，蚡取燕王女為夫人，`師古曰：「燕王澤之子康王嘉女。」`太后詔召列侯宗室皆徃賀。嬰過夫，欲與俱。夫謝曰：「夫數以酒失過丞相，`師古曰：「言因酒有失，得罪過於丞相。」`丞相今者又與夫有隙。」嬰曰：「事已解。」彊與俱。酒酣，蚡起為壽，坐皆避席伏。已嬰為壽，獨故人避席，餘半膝席。`蘇林曰：「下席而膝半在席上也。」如淳曰：「以膝跪席上也。」師古曰：「如說是也。」`夫行酒，至蚡，蚡膝席曰：「不能滿觴。」夫怒，因嘻笑曰：「將軍貴人也，畢之！」`張晏曰：「行酒過之為已畢。」如淳曰：「言雖貴，且當盡酒，以其勢劫之也。」師古曰：「如說近之。言將軍雖貴人也，請盡此觴。嘻，強笑也，音許其反。」`時蚡不肻。`師古曰：「不為盡也。」`行酒次至臨汝侯灌賢，賢方與程不識耳語，`師古曰：「附耳小語也。」`又不避席。夫無所發怒，迺罵賢曰：「平生毀程不識不直一錢，今日長者為壽，迺效女曹兒呫囁耳語！」`師古曰：「女曹兒猶言兒女輩也。呫音昌涉反。囁音人涉反。」`蚡謂夫曰：「程、李俱東西宮衛尉，`孟康曰：「李廣為東宮，程不識為西宮。」`今衆辱程將軍，仲孺獨不為李將軍地乎？」`蘇林曰：「不為李將軍除道地邪？」如淳曰：「二人同號比尊，今辱一人，不當為毀廣邪？」師古曰：「如說近之。言旣毀程，令廣何地自安處。」`夫曰：「今日斬頭穴匈，何知程、李！」`晉灼曰：「斬頭見刺，猶不止也。」`坐乃起更衣，`師古曰：「坐謂坐上之人也。更，改也。凡乆坐者，皆起更衣，以其寒暖或變也。」`稍稍去。嬰去，戲夫。`晉灼曰：「戲，古麾字也。」師古曰：「招麾之令出也。漢書多以戲為麾字。」`夫出，蚡遂怒曰：「此吾驕灌夫罪也。」迺令騎留夫，`師古曰：「騎謂常從之騎也。」`夫不得出。藉福起為謝，案夫項令謝。`師古曰：「使其拜也。」`夫愈怒，不肯順。蚡迺戲騎縛夫`師古曰：「戲讀亦曰麾。謂指麾命之而令收縛夫也。」`置傳舍，`師古曰：「傳舍，解在酈食其傳。」`召長史曰：「今日召宗室，`師古曰：「長史，丞相長史也。召宗室，謂請召之為客也。」`有詔。」劾灌夫罵坐不敬，`師古曰：「於大坐中罵詈，為不敬。」`繫居室。`師古曰：「居室，署名也，屬少府。其後改名曰保宮。」`遂其前事，`師古曰：「遂，竟也。」`遣吏分曹逐捕諸灌氏支屬，皆得棄巿罪。嬰愧，為資使賔客請，莫能解。`如淳曰：「為出資費，使人為夫請罪也。」師古曰：「如說非也。為資，為其資地耳，非財物也。為讀如本字。」`蚡吏皆為耳目，諸灌氏皆亡匿，夫繫，遂不得告言蚡陰事。

嬰銳為救夫，嬰夫人諫曰：「灌將軍得罪丞相，與太后家迕，`師古曰：「相逆迕也。迕音悟。」`寧可救邪？」嬰曰：「侯自我得之，自我捐之，無所恨。`師古曰：「言不過失爵耳。」`且終不令灌仲孺獨死，嬰獨生。」迺匿其家，竊出上書。`師古曰：「匿，避也。不令家人知之，恐其又止諫也。」`立召入，具告言灌夫醉飽事，不足誅。上然之，賜嬰食，曰：「東朝廷辨之。」`如淳曰：「東朝，太后朝也。」張晏曰：「會公卿大夫東朝，共理而分別也。」`

嬰東朝，盛推夫善，言其醉飽得過，迺丞相以它事誣罪之。蚡盛毀夫所為橫恣，罪逆不道。嬰度無可柰何，`師古曰：「度音徒各反。」`因言蚡短。蚡曰：「天下幸而安樂無事，蚡得為肺附，所好音樂狗馬田宅，所愛倡優巧匠之屬，`師古曰：「倡，樂人也。優，諧戲者也。」`不如魏其、灌夫日夜招聚天下豪桀壯士與論議，腹誹而心謗，卬視天，俛畫地，`張晏曰：「視天，占三光也。畫地，知分野所在也。念欲作反事也。」師古曰：「卬讀曰仰。」`辟睨兩宮閒，`張晏曰：「占太后與帝吉凶之期也。」師古曰：「辟睨，傍視也。辟音普計反，字本作䁹。睨音吾計反。」`幸天下有變，而欲有大功。`張晏曰：「幸有反者，當為將立大功也。」臣瓚曰：「天下有變，謂因國家變難之際得立大功也。」師古曰：「瓚說是。」`臣乃不如魏其等所為。」上問朝臣：「兩人孰是？」御史大夫韓安國曰：「魏其言灌夫父死事，身荷戟馳不測之吳軍，`師古曰：「荷，負也。不測，言其彊盛也。荷音何。」`身被數十創，名冠三軍，此天下壯士，非有大惡，爭柸酒，不足引它過以誅也。魏其言是。丞相亦言灌夫通姦猾，侵細民，家累巨萬，橫恣潁川，輘轢宗室，`師古曰：「輘轢，謂蹈踐之也。輘音淩，轢音郎擊反。」`侵犯骨肉，此所謂『支大於幹，脛大於股，不折必披』。`師古曰：「披音丕靡反。」`丞相言亦是。唯明主裁之。」主爵都尉汲黯是魏其。內史鄭當時是魏其，後不堅。餘皆莫敢對。上怒內史曰：「公平生數言魏其、武安長短，今日廷論，局趣效轅下駒，`應劭曰：「駒者，駕著轅下。局趣，䠞小之貌也。」張晏曰：「俛頭於車轅下，隨母而已。」師古曰：「張說非也。駕車不以牝馬。小雅皇皇者華之詩曰『我馬維駒』，非隨母也。」`吾并斬若屬矣！」`師古曰：「若，汝也。」`即罷起入，上食太后。太后亦已使人候司，具以語太后。太后怒，不食，曰：「我在也，而人皆藉吾弟，`晉灼曰：「藉，蹈也。」`令我百歲後，皆魚肉之乎！`師古曰：「以比魚肉而食噉也。」`且帝寧能為石人邪！`師古曰：「言徒有人形耳，不知好惡也。一曰，石人者，謂常存不死也。」`此特帝在，即錄錄，`師古曰：「錄錄，言循衆也。」`設百歲後，是屬寧有可信者乎？」`師古曰：「設猶脫也。」`上謝曰：「俱外家，故廷辨之。`師古曰：「嬰，景帝從舅子。蚡，太后同母弟。故言俱外家。」`不然，此一獄吏所決耳。」是時郎中令石建為上分別言兩人。

蚡已罷朝，出止車門，召御史大夫安國載，`師古曰：「韓安國也。載謂共乘車。」`怒曰：「與長孺共一禿翁，何為首鼠兩端？」`服虔曰：「禿翁，言嬰無官位版授也。首鼠，一前一卻也。」張晏曰：「嬰年老，又嗜酒，頭禿，言當共治一禿翁也。」師古曰：「服說是也。」`安國良乆謂蚡曰：「君何不自喜！`師古曰：「何不自謙遜為可喜之事也。喜音許吏反。」`夫魏其毀君，君當免冠解印綬歸，`師古曰：「歸印綬於天子也。」`曰『臣以肺附幸得待罪，固非其任，魏其言皆是。』如此，上必多君有讓，`師古曰：「多猶重也。」`不廢君。魏其必媿，杜門齰舌自殺。`師古曰：「杜，塞也。齰，齧也，音仕客反。」`今人毀君，君亦毀之，譬如賈豎女子爭言，何其無大體也！」蚡謝曰：「爭時急，不知出此。」

於是上使御史簿責嬰`師古曰：「簿責，以文簿一一責之也。簿音步戶反。」`所言灌夫頗不讎，`晉灼曰：「讎，當也。」`劾繫都司空。`師古曰：「都司空，宗正屬官也，見百官公卿表。」`孝景時，嬰甞受遺詔，曰「事有不便，以便宜論上。」`師古曰：「論說其事而上於天子。」`及繫，灌夫罪至族，事日急，諸公莫敢復明言於上。嬰迺使昆弟子上書言之，幸得召見。`師古曰：「幸，兾也。」`書奏，案尚書，大行無遺詔。`如淳曰：「大行，主諸侯官也。」師古曰：「此說非也。大行，景帝大行也。尚書之中無此大行遺詔也。」`詔書獨臧嬰家，嬰家丞封。`孟康曰：「以家丞印封遺詔也。」`迺劾嬰矯先帝詔害，罪當棄市。`鄭氏曰：「矯詔有害不害也。」`五年十月，悉論灌夫支屬。嬰良久迺聞有劾，即陽病痱，`師古曰：「痱，風疾也，音肥。」`不食欲死。或聞上無意殺嬰，復食，治病，議定不死矣。迺有飛語為惡言聞上，`張晏曰：「蚡為作飛揚誹謗之語也。」臣瓚曰：「無根而至也。」`故以十二月晦論棄市渭城。`張晏曰：「著日月者，見春垂至，恐遇赦贖之。」`

春，蚡疾，一身盡痛，若有擊者，謼服謝罪。`晉灼曰：「服音瓝。關西俗謂得杖呼及小兒啼呼為呼瓝。或言蚡號呼謝服罪也。」師古曰：「兩說皆通。謼，古呼字也。若謂啼為謼服，則謼音火交反，服音平卓反。」`上使視鬼者瞻之，曰：「魏其侯與灌夫共守，笞欲殺之。」竟死。子恬嗣，元朔中有罪免。

後淮南王安謀反，覺。始安入朝時，蚡為太尉，迎安霸上，謂安曰：「上未有太子，大王最賢，高祖孫，即宮車晏駕，非大王立，尚誰立哉？」`師古曰：「言大王尚不得立，當誰立也？」`淮南王大喜，厚遺金錢財物。上自嬰、夫事時不直蚡，特為太后故。及聞淮南事，上曰：「使武安侯在者，族矣。」`師古曰：「言其賴自死。」`

韓安國字長孺，梁成安人也，後徙睢陽。甞受韓子、雜說鄒田生所。`師古曰：「田生，鄒縣人。」`事梁孝王，為中大夫。吳楚反時，孝王使安國及張羽為將，扞吳兵於東界。張羽力戰，安國持重，以故吳不能過梁。吳楚破，安國、張羽名由此顯梁。

梁王以至親故，得自置相、二千石，出入游戲，僭於天子。`師古曰：「僭，擬也。」`天子聞之，心不善。太后知帝弗善，迺怒梁使者，弗見，案責王所為。安國為梁使，見大長公主而泣曰：`如淳曰：「大長公主，景帝姊也。」`「何梁王為人子之孝，為人臣之忠，而太后曾不省也？`師古曰：「省，視也。」`夫前日吳、楚、齊、趙七國反，自關以東皆合從而西嚮，`師古曰：「從音子容反。」`唯梁最親，為限難。梁王念太后、帝在中，`師古曰：「中，關中也。一說謂京師為中，猶言中國也。」`而諸侯擾亂，壹言泣數行而下，跪送臣等六人將兵擊卻吳楚，吳楚以故兵不敢西，而卒破亡，梁之力也。今太后以小苛禮責望梁王。`師古曰：「苛，細也。」`梁王父兄皆帝王，而所見者大，故出稱䟆，入言警，`師古曰：「䟆，止行人也。警，令戒肅也。天子出入皆備此儀。而今云出稱警入言䟆者，互舉之耳。」`車旗皆帝所賜，即以嫮鄙小縣，`服虔曰：「嫮，夸奼也。」晉灼曰：「嫮音坼嫮之嫮。」鄧展曰：「嫮，好也。自以車服之好曜邊鄙之邑也。」師古曰：「服說、晉音是也。鄙，小縣，言在外鄙之小縣也。」`驅馳國中，欲夸諸侯，令天下知太后、帝愛之也。今梁使來，輒桉責之，梁王恐，日夜涕泣思慕，不知所為。何梁王之忠孝而太后不卹也？」長公主具以告太后，太后喜曰：「為帝言之。」言之，帝心迺解，而免冠謝太后曰：「兄弟不能相敎，迺為太后遺憂。」悉見梁使，厚賜之。其後，梁王益親驩。太后、長公主更賜安國直千餘金。`師古曰：「更音工衡反。」`由此顯，結於漢。

其後，安國坐法抵罪，蒙獄吏田甲辱安國。`師古曰：「蒙，梁國之縣也。」`安國曰：「死灰獨不復然乎？」甲曰：「然即溺之。」`師古曰：「溺讀曰尿。」`居無幾，梁內史缺，`師古曰：「無幾，未多時也。幾音居豈反。」`漢使使者拜安國為梁內史，起徒中為二千石。田甲亡。安國曰：「甲不就官，我滅而宗。」`師古曰：「而，汝也。」`甲肉袒謝，安國笑曰：「公等足與治乎？」`師古曰：「治謂當敵也，今人猶云對治。治音丈吏反。一曰，不足繩治也。治讀如本字。」`卒善遇之。

內史之缺也，王新得齊人公孫詭，說之，`師古曰：「說讀曰悅。」`欲請為內史竇太后所，乃詔王以安國為內史。

公孫詭、羊勝說王求為帝太子及益地事，恐漢大臣不聽，迺陰使人刺漢用事謀臣。及殺故吳相爰盎，景帝遂聞詭、勝等計畫，迺遣使捕詭、勝，必得。`師古曰：「必令得之。」`漢使十輩至梁，相以下舉國大索，`師古曰：「索，搜也，音山客反。」`月餘弗得。安國聞詭、勝匿王所，迺入見王而泣曰：「主辱者臣死。大王無良臣，故紛紛至此。今勝、詭不得，請辭賜死。」王曰：「何至此？」安國泣數行下，曰：「大王自度於皇帝，孰與太上皇之與高帝及皇帝與臨江王親？」`師古曰：「孰與，猶言何如也。」`王曰：「弗如也。」安國曰：「夫太上皇、臨江親父子閒，然高帝曰『提三尺取天下者朕也』，`師古曰：「三尺，謂劔也。」`故太上終不得制事，居于櫟陽。臨江，適長太子，`師古曰：「適讀曰嫡。」`以一言過，廢王臨江；`師古曰：「景帝甞屬諸姬子，太子母栗姬言不遜，由是廢太子，栗姬憂死也。」`用宮垣事，卒自殺中尉府。`張晏曰：「以侵堧垣徵，自殺也。」`何則？治天下終不用私亂公。語曰：『雖有親父，安知不為虎？雖有親兄，安知不為狼？』`師古曰：「言其恩愛不可必保也。」`今大王列在諸侯，訹邪臣浮說，`師古曰：「訹，誘也，音戍。」`犯上禁，橈明法。`師古曰：「橈，曲也，音女敎反。」`天子以太后故，不忍致法於大王。太后日夜涕泣，幸大王自改，大王終不覺寤。有如太后宮車即晏駕，大王尚誰攀乎？」語未卒，王泣數行而下，謝安國曰：「吾今出之。」即日詭、勝自殺。漢使還報，梁事皆得釋，`師古曰：「釋，解也。」`安國力也。景帝、太后益重安國。

孝王薨，共王即位，`師古曰：「共讀曰恭。」`安國坐法失官，家居。武帝即位，武安侯田蚡為太尉，親貴用事。安國以五百金遺蚡，蚡言安國太后，上素聞安國賢，即召以為北地都尉，遷為太司農。閩、東越相攻，遣安國、大行王恢將兵。未至越，越殺其王降，漢兵亦罷。其年，田蚡為丞相，安國為御史大夫。

匈奴來請和親，上下其議。`師古曰：「下音胡亞反。」`大行王恢，燕人，數為邊吏，習胡事，議曰：「漢與匈奴和親，率不過數歲即背約。不如勿許，舉兵擊之。」安國曰：「千里而戰，即兵不獲利。今匈奴負戎馬足，`師古曰：「負，恃也。」`懷鳥獸心，遷徙鳥集，難得而制。得其地不足為廣，有其衆不足為彊，自上古弗屬。`師古曰：「不內屬於中國。」`漢數千里爭利，則人馬罷，`師古曰：「罷讀曰疲。」`虜以全制其敝，埶必危殆。臣故以為不如和親。」羣臣議多附安國，於是上許和親。

明年，鴈門馬邑豪聶壹`張晏曰：「豪猶帥也。」`因大行王恢言：「匈奴初和親，親信邊，可誘以利致之，伏兵襲擊，必破之道也。」上迺召問公卿曰：「朕飾子女以配單于，幣帛文錦，賂之甚厚。單于待命加嫚，侵盜無已，邊竟數驚，`師古曰：「竟讀曰境。其下亦同。」`朕甚閔之。今欲舉兵攻之，何如？」

大行恢對曰：「陛下雖未言，臣固願效之。`師古曰：「效，致也，致其計。」`臣聞全代之時，`服虔曰：「代未分之時也。」李竒曰：「六國之時全代為一國，尚能以擊匈奴，況今加以漢之大乎！」`北有彊胡之敵，內連中國之兵，然尚得養老長幼，種樹以時，`師古曰：「樹，殖也。」`倉廩常實，匈奴不輕侵也。今以陛下之威，海內為一，天下同任，`如淳曰：「任，事也。」`又遣子弟乘邊守塞，`師古曰：「乘，登也。登其城而備守也。」`轉粟輓輸，`師古曰：「輓，引車也，音晚。」`以為之備，然匈奴侵盜不已者，無它，以不恐之故耳。`師古曰：「不示威令恐懼也。」`臣竊以為擊之便。」

御史大夫安國曰：「不然。臣聞高皇帝甞圍於平城，匈奴至者投鞍高如城者數所。`師古曰：「解脫其馬，示閑暇也。投積其鞍，若營壘也。」`平城之飢，七日不食，天下歌之，及解圍反位，而無忿怒之心。夫聖人以天下為度者也，`師古曰：「言當隨天下人心而寬大其度量也。」`不以己私怒傷天下之功，故迺遣劉敬奉金千斤，以結和親，至今為五世利。孝文皇帝又甞壹擁天下之精兵聚之廣武常谿，`張晏曰：「廣武，鴈門縣。常谿，谿名。」`然終無尺寸之功，而天下黔首無不憂者。孝文寤於兵之不可宿，`師古曰：「宿，乆留也。」`故復合和親之約。此二聖之迹，足以為效矣。臣竊以為勿擊便。」

恢曰：「不然。臣聞五帝不相襲禮，三王不相復樂，`師古曰：「襲，因也。復，重也。復音扶目反。」`非故相反也，各因世宜也。且高帝身被堅執銳，蒙霧露，沐霜雪，行幾十年，`師古曰：「幾，近也，音鉅依反。」`所以不報平城之怨者，非力不能，所以休天下之心也。今邊竟數驚，士卒傷死，中國槥車相望，`師古曰：「槥，小棺也。從軍死者以槥送致其喪，載槥之車相望於道，言其多也。槥音衞。」`此仁人之所隱也。`張晏曰：「隱，痛也。」`臣故曰擊之便。」

安國曰：「不然。臣聞利不十者不易業，功不百者不變常，是以古之人君謀事必就祖，發政占古語，重作事也。`師古曰：「祖，祖廟也。占，問也。重猶難之也。」`且自三代之盛，夷狄不與正朔服色，`師古曰：「與讀曰豫。」`非威不能制，彊弗能服也，以為遠方絕地不牧之民，不足煩中國也。`師古曰：「不牧，謂不可牧養也。」`且匈奴，輕疾悍亟之兵也，`師古曰：「悍，勇也。亟，急也，音居力反。」`至如猋風，`師古曰：「猋，疾風也，音必遙反。」`去如收電，畜牧為業，弧弓射獵，`師古曰：「以木曰弧，以角曰弓。」`逐獸隨草，居處無常，難得而制。今使邊郡久廢耕織，以支胡之常事，其埶不相權也。`師古曰：「輕重不等也。」`臣故曰勿擊便。」

恢曰：「不然。臣聞鳳鳥乘於風，聖人因於時。昔秦繆公都雍，`師古曰：「繆讀與穆同。」`地方三百里，知時宜之變，攻取西戎，辟地千里，并國十四，`師古曰：「辟讀曰闢。次下亦同。」`隴西、北地是也。及後蒙恬為秦侵胡，辟數千里，以河為竟，`師古曰：「竟讀曰境。」`累石為城，樹榆為塞，`如淳曰：「塞上種榆也。」`匈奴不敢飲馬於河，置㷭𤑾然後敢牧馬。`師古曰：「𤑾，古燧字。」`夫匈奴獨可以威服，不可以仁畜也。今以中國之盛，萬倍之資，遣百分之一以攻匈奴，譬猶以彊弩射且潰之癰也，必不留行矣。`師古曰：「留，止也。言無所礙也。」`若是，則北發月氏可得而臣也。`師古曰：「發猶徵召也。言威聲之盛，北自月支以來皆可徵召而為臣也。氏讀曰支。」`臣故曰擊之便。」

安國曰：「不然。臣聞用兵者以飽待饑，正治以待其亂，定舍以待其勞。`師古曰：「舍，止息也。」`故接兵覆衆，伐國墮城，`師古曰：「覆，敗也。墮，毀也。言兵與敵接則敗其衆，所伐之國則毀其城也。覆音芳目反。墮音火規反。」`常坐而役敵國，此聖人之兵也。且臣聞之，衝風之衰，不能起毛羽；`師古曰：「衝風，疾風之衝突者也。」`彊弩之末，力不能入魯縞。`師古曰：「縞，素也，曲阜之地，俗善作之，尤為輕細，故以取喻也。」`夫盛之有衰，猶朝之必莫也。今將卷甲輕舉，深入長敺，`師古曰：「敺與驅同。」`難以為功；從行則迫脅，衡行則中絕，`師古曰：「從音子容反。衡猶橫也。」`疾則糧乏，徐則後利，`師古曰：「後利，謂不及於利。」`不至千里，人馬乏食。兵法曰：『遺人獲也。』`師古曰：「言以軍遺敵人，令其虜獲也。遺音弋季反。」`意者有它繆巧可以禽之，則臣不知也；不然，則未見深入之利也。臣故曰勿擊便。」

恢曰：「不然。夫草木遭霜者不可以風過，`師古曰：「言易零落。」`清水明鏡不可以形逃，`師古曰：「言美惡皆見。」`通方之士，不可以文亂。`師古曰：「方，道也。」`今臣言擊之者，固非發而深入也，將順因單于之欲，誘而致之邊，吾選梟騎、壯士陰伏而處以為之備，審遮險阻以為其戒。 吾埶已定，或營其左，或營其右，或當其前，或絕其後，單于可禽，百全必取。」

上曰：「善。」迺從恢議。陰使聶壹為間，`師古曰：「間音居莧反。」`亡入匈奴，謂單于曰：「吾能斬馬邑令丞，以城降，財物可盡得。」單于愛信，以為然而許之。聶壹迺詐斬死罪囚，縣其頭馬邑城下，視單于使者為信，`師古曰：「視讀曰示。」`曰：「馬邑長吏已死，可急來。」於是單于穿塞，將十萬騎入武州塞。`師古曰：「在鴈門。」`

當是時，漢伏兵車騎材官三十餘萬，匿馬邑旁谷中。衞尉李廣為驍騎將軍，大僕公孫賀為輕車將軍，大行王恢為將屯將軍，太中大夫李息為材官將軍。御史大夫安國為護軍將軍，諸將皆屬。約單于入馬邑縱兵。王恢、李息別從代主擊輜重。`師古曰：「輜，衣車也。重謂載重物車也。故行者之資，緫曰輜重。重音直用反。」`於是單于入塞，未至馬邑百餘里，覺之，還去。語在匈奴傳。塞下傳言單于已去，漢兵追至塞，度弗及，`師古曰：「度，音徒各反。」`王恢等皆罷兵。

上怒恢不出擊單于輜重也，恢曰：「始約為入馬邑城，兵與單于接，而臣擊其輜重，可得利。今單于不至而還，臣以三萬人衆不敵，祗取辱。`師古曰：「祗，適也，音支。」`固知還而斬，然完陛下士三萬人。」於是下恢廷尉，廷尉當恢逗橈，當斬。`服虔曰：「逗音企。」應劭曰：「逗，曲行避敵也，橈，顧望也，軍法語也。」蘇林曰：「逗音豆。」如淳曰：「軍法，行而逗留畏懦者要斬。」師古曰：「服、應二說皆非也。逗謂留止也。橈，屈弱也。逗又音住。」`恢行千金丞相蚡。蚡不敢言上，而言於太后曰：「王恢首為馬邑事，今不成而誅恢，是為匈奴報仇也。」上朝太后，太后以蚡言告上。上曰：「首為馬邑事者恢，故發天下兵數十萬，從其言，為此。且縱單于不可得，恢所部擊，猶頗可得，以尉士大夫心。`師古曰：「或當得其輜重人衆也。古尉安之字正如此，其後流俗乃加心耳。」`今不誅恢，無以謝天下。」於是恢聞，迺自殺。

安國為人多大略，知足以當世取舍，`師古曰：「舍，止也。取舍，言可取則取，可止則止。」`而出於忠厚。貪耆財利，`師古曰：「耆讀曰嗜。」`然所推舉皆廉士賢於己者。於梁舉壺遂、臧固，至它，皆天下名士，`師古曰：「於梁舉二人，至於他餘所舉，亦皆名士也。」`士亦以此稱慕之，唯天子以為國器。`師古曰：「言臣下皆敬重之，天子一人亦以為國器。國器者，言其器用重大，可施於國政也。」`安國為御史大夫五年，丞相蚡薨。安國行丞相事，引墮車，蹇。`如淳曰：「為天子導引，而墮車跛蹇也。」`上欲用安國為丞相，使使視，蹇甚，迺更以平棘侯薛澤為丞相。安國病免，`師古曰：「以足疾。」`數月，瘉，復為中尉。

歲餘，徙為衞尉。而將軍衞青等擊匈奴，破龍城。明年，匈奴大入邊。語在青傳。安國為材官將軍，屯漁陽，捕生口虜，言匈奴遠去。即上言方佃作時，`師古曰：「安國上奏也。佃，治田也，音與田同。」`請且罷屯。罷屯月餘，匈奴大入上谷、漁陽。安國壁迺有七百餘人，出與戰，安國傷，入壁。匈奴虜略千餘人及畜產去。上怒，使使責讓安國。徙益東，屯右北平。是時虜言當入東方。

安國始為御史大夫及護軍，後稍下遷。新壯將軍衞青等有功，益貴。安國旣斥疏，將屯又失亡多，甚自媿。幸得罷歸，`師古曰；「兾得罷歸，以徼幸也。他皆類此。」`迺益東徙，意忽忽不樂，數月，病歐血死。

壺遂與大史遷等定漢律歷，官至詹事，其人深中篤行君子。上方倚欲以為相，會其病卒。`師古曰：「倚謂仗任之也，音於綺反。」`

贊曰：竇嬰、田蚡皆以外戚重，灌夫用一時決策，`師古曰：「謂馳入吳軍，欲報父讎也。」`而各名顯，並位卿相，大業定矣。然嬰不知時變，夫亡術而不遜，`師古曰：「遜，順也。」`蚡負貴而驕溢。`師古曰：「負，恃也。」`凶德參會，待時而發，`師古曰：「三人相遇，故曰參會。」`藉福區區其閒，惡能救斯敗哉！`師古曰：「惡音烏，謂於何也。」`以韓安國之見器，臨其摯而顛墜，`李竒曰：「摯，極也。」`陵夷以憂死，`師古曰：「陵夷，即陵遟也，言漸卑替也。」`遇合有命，悲夫！若王恢為兵首而受其咎，豈命也虖？`師古曰：「言自己為之，非由命也。」`

* * *

[上卷](051.md) / [漢書目錄](a02.md) / [下卷](053.md) /			  

    