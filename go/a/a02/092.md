 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷九十二 ‧ 游俠傳第六十二`   

* * *

古者天子建國，諸侯立家，自卿大夫以至于庶人各有等差，是以民服事其上，而下無覬覦。`師古曰：「覬，幸也。覦，欲也。幸得其所欲也。覬音兾。覦音踰，又音諭。」`孔子曰：「天下有道，政不在大夫。」`師古曰：「論語載孔子之言也，謂權不移於下也。」`百官有司奉法承令，以脩所職，失職有誅，侵官有罰。夫然，故上下相順，而庶事理焉。

周室旣微，禮樂征伐自諸侯出。桓文之後，大夫世權，陪臣執命。`師古曰：「齊桓、晉文，周之二霸也。陪，重也。」`陵夷至於戰國，合從連衡，力政爭彊。`師古曰：「力政者，棄背禮義專任威力也。從音子容反。」`繇是列國公子，魏有信陵，趙有平原，齊有孟甞，楚有春申，`師古曰：「繇讀與由同。信陵君魏無忌，平原君趙勝，孟甞君田文，春申君黃歇。」`皆藉王公之埶，競為游俠，雞鳴狗盜，無不賔禮。`師古曰：「謂孟甞君用雞鳴而得亡出關，因狗盜而取狐白裘也。」`而趙相虞卿棄國捐君，以周窮交魏齊之厄；`師古曰：「魏齊，虞卿之交也，將為范雎所殺，卿救之也。」`信陵無忌竊符矯命，戮將專師，以赴平原之急：`師古曰：「秦兵圍趙，趙相平原君告急於無忌，無忌因如姬以竊兵符，矯魏僖侯命代晉鄙為將，而令朱亥鎚殺晉鄙，遂率兵救趙，秦兵以卻，而趙得全。」`皆以取重諸侯，顯名天下。搤𢫪而游談者，以四豪為稱首。`師古曰：「搤，捉持也。𢫪，古手腕字也。四豪即魏信陵以下也。搤音厄。」`於是背公死黨之議成，守職奉上之義廢矣。

及至漢興，禁網疏闊，未之匡改也。`師古曰：「匡，正也。」`是故代相陳豨從車千乘，而吳濞、淮南皆招賔客以千數。外戚大臣魏其、武安之屬競逐於京師，布衣游俠劇孟、郭解之徒馳騖於閭閻，權行州域，力折公侯。衆庶榮其名迹，覬而慕之。雖其陷於刑辟，自與殺身成名，若季路、仇牧，死而不悔。`師古曰：「季路，孔子弟子也，姓仲名由，衞人也。衞有蒯瞶之亂，季路聞之，故入赴難，遇孟黶石乞以戈擊之，斷纓。季路曰：『君子死，冠不免。』結纓而死。仇牧，宋大夫也。宋萬殺閔公，仇牧聞之，趨而至，手劔而叱之。萬臂擊仇牧，碎首，齒著于門闔。言游俠之徒自許節操，同於季路、仇牧。」`故曾子曰：「上失其道，民散乆矣。」`師古曰：「論語載曾子之言也，解在刑法志。」`非明王在上，視之以好惡，齊之以禮法，民曷繇知禁而反正乎！`師古曰：「視讀曰示。繇讀曰由。」`

古之正法：五伯，三王之辠人也；`師古曰：「伯讀曰霸。下皆類此。」`而六國，五伯之辠人也。夫四豪者，又六國之辠人也。況於郭解之倫，以匹夫之細，竊殺生之權，其辠已不容於誅矣。觀其溫良泛愛，振窮周急，謙退不伐，亦皆有絕異之姿。惜乎不入於道德，苟放縱於末流，殺身亡宗，非不幸也！

自魏其、武安、淮南之後，天子切齒，衞、霍改節。然郡國豪桀處處各有，京師親戚冠蓋相望，亦古今常道，莫足言者。唯成帝時，外家王氏賔客為盛，而樓護為帥。及王莽時，諸公之間陳遵為雄，閭里之俠原涉為魁。`師古曰：「魁者，斗之所用盛而杓之本也。故言根本者皆云魁。」`

朱家，魯人，高祖同時也。魯人皆以儒敎，而朱家用俠聞。所臧活豪士以百數，其餘庸人不可勝言。然終不伐其能，飲其德，`孟康曰：「有德於人，而不自美也。」師古曰：「飲，沒也，謂不稱顯。」`諸所甞施，唯恐見之。振人不贍，先從貧賤始。家亡餘財，衣不兼采，食不重味，乘不過軥牛。`晉灼曰：「軥，軥𣐖也。軥牛，小牛也。」師古曰：「軥，重挽也，音工豆反。晉說是也。」`專趨人之急，`師古曰：「趨讀曰趣。趣，向也。」`甚於己私。旣陰脫季布之厄，及布尊貴，終身不見。自關以東，莫不延頸願交。楚田仲以俠聞，父事朱家，自以為行弗及也。田仲死後，有劇孟。

劇孟者，洛陽人也。周人以商賈為資，劇孟以俠顯。吳楚反時，條侯為太尉，乘傳東將，`師古曰：「乘傳車而東，出為大將也。傳音張戀反。」`至河南，得劇孟，喜曰：「吳楚舉大事而不求劇孟，吾知其無能為已。」`師古曰：「已，語終辭。」`天下騷動，大將軍得之若一敵國云。劇孟行大類朱家，而好博，多少年之戲。然孟母死，自遠方送喪蓋千乘。及孟死，家無十金之財。而符離王孟，`師古曰：「符離，沛郡之縣也。」`亦以俠稱江淮之閒。是時，濟南瞷氏、陳周膚亦以豪聞。`師古曰：「瞷音閑。」`景帝聞之，使使盡誅此屬。其後，代諸白、梁韓毋辟、陽翟薛況、陝寒孺，紛紛復出焉。`師古曰：「代郡白姓非一家也，故稱諸焉。梁國人姓韓，名毋辟。陽翟屬潁川。陝即今陝州陝縣也。薛況、寒孺，皆人姓名也。辟讀曰避。」`

郭解，河內軹人也，`師古曰：「軹音只。」`溫善相人許負外孫也。解父任俠，孝文時誅死。解為人靜悍，`師古曰：「性沉靜而勇悍。」`不飲酒。少時陰賊感槩，`師古曰：「陰賊者，陰懷賊害之意也。感概者，感意氣而立節概也。」`不快意，所殺甚衆。以軀耤友報仇，`師古曰：「耤，古藉字。藉謂借助也。」`臧命作姦剽攻，`師古曰：「臧命，臧亡命之人也。剽，劫也。攻謂穿窬而盜也。剽音匹妙反。」`休乃鑄錢掘冢，`師古曰：「不報仇剽攻，則鑄錢發冢也。」`不可勝數。適有天幸，窘急常得脫，若遇赦。

及解年長，更折節為儉，以德報怨，厚施而薄望。然其自喜為俠益甚。`師古曰：「自好喜為此名也。喜音許吏反。」`旣已振人之命，不矜其功，`師古曰：「振謂舉救也。矜，夸恃也。」`其陰賊著於心本發於睚眦如故云。`師古曰：「著音直略反。心本猶言本心也。睚音崖。眦音漬。睚眦又音五懈、士懈反，解具在杜欽傳。」`而少年慕其行，亦輒為報讎，不使知也。

解姊子負解之埶，`師古曰：「負，恃也。」`與人飲，使之釂，非其任，彊灌之。`師古曰：「盡爵曰釂。其人不飲，而使盡爵，乃彊灌之，故怨怒也。釂音子笑反。彊音其兩反。」`人怒，刺殺解姊子去，亡。解姊怒曰：「以翁伯時人殺吾子，賊不得！」`師古曰：「翁伯，解字也。」`棄其尸道旁，弗葬，欲以辱解。解使人微知賊處。`師古曰：「微，伺問之也。」`賊窘自歸，`師古曰：「窘，困急。」`具以實告解。解曰：「公殺之當，吾兒不直。」遂去其賊，`師古曰：「除去其罪也。去音丘呂反。」`辠其姊子，收而葬之。諸公聞之，皆多解之義，`師古曰：「多猶重也。」`益附焉。

解出，人皆避，有一人獨箕踞視之。解問其姓名，客欲殺之。解曰：「居邑屋不見敬，`師古曰：「邑屋猶今人言村舍、巷舍也。」`是吾德不脩也，彼何辠！」乃陰請尉史曰：「是人吾所重，至踐更時脫之。」`師古曰：「踐更，為踐更之卒也。脫，免也。更音工衡反。脫音它活反。」`每至直更，`師古曰：「直，當也，次當為更也。數音所角反。」`數過，吏弗求。怪之，問其故，解使脫之。箕踞者迺肉袒謝辠。少年聞之，愈益慕解之行。

洛陽人有相仇者，邑中賢豪居閒以十數，終不聽。`師古曰：「居中閒為道地和輯之，而不見許也。」`客迺見解。解夜見仇家，仇家曲聽。`師古曰：「屈曲從其言。」`解謂仇家：「吾聞洛陽諸公在閒，多不聽。今子幸而聽解，解柰何從它縣奪人邑賢大夫權乎！」迺夜去，不使人知，曰：「且毋庸，待我去，令洛陽豪居閒迺聽。」`師古曰：「庸，用也。且無用休，待洛陽豪更言之乃從其言也。」`

解為人短小，恭儉，出未甞有騎，`師古曰：「不以騎自隨也。」`不敢乘車入其縣庭。`師古曰：「所屬之縣也。」`之旁郡國，為人請求事，事可出，出之；`如淳曰：「事可為免出者，出之。」`不可者，各令厭其意，`師古曰：「厭，滿也，音一贍反。」`然後迺敢甞酒食。諸公以此嚴重之，爭為用。邑中少年及旁近縣豪夜半過門，常十餘車，請得解客舍養之。`師古曰：「舍，止也。言解多藏亡命，喜事少年與解同志者，知亡命者多歸解，故夜將車來迎取其人居止而養之。」`

及徙豪茂陵也，解貧，不中訾。`師古曰：「中，充也，言訾財不充合徙之數也。中音竹仲反。其下亦同。」`吏恐，不敢不徙。衞將軍為言「郭解家貧，不中徙」。上曰：「解布衣，權至使將軍，此其家不貧！」`師古曰：「將軍為之言，是為其所使也。」`解徙，諸公送者出千餘萬。軹人楊季主子為縣掾，鬲之，`師古曰：「鬲塞其送，不令解得之也。鬲與隔同。」`解兄子斷楊掾頭。解入關，關中賢豪知與不知，聞聲爭交驩。`師古曰：「知謂先相知。」`邑人又殺楊季主，季主家上書人又殺闕下。`師古曰：「於闕下殺上書人。」`上聞，迺下吏捕解。解亡，置其母家室夏陽，身至臨晉。臨晉籍少翁素不知解，因出關。`師古曰：「出解於關也。」`籍少翁已出解。解傳太原，所過輒告主人處。吏逐迹至籍少翁，少翁自殺，口絕。乆之得解，窮治所犯為，而解所殺，皆在赦前。

軹有儒生侍使者坐，客譽郭解，生曰：「解專以姦犯公法，何謂賢？」解客聞之，殺此生，斷舌。吏以責解，解實不知殺者，殺者亦竟莫知為誰。吏奏解無辠。御史大夫公孫弘議曰：「解布衣為任俠行權，以睚眦殺人，解不知，此辠甚於解知殺之。當大逆無道。」`師古曰：「當謂處斷其罪。」`遂族解。

自是之後，俠者極衆，而無足數者。然關中長安樊中子，槐里趙王孫，長陵高公子，西河郭翁中，`師古曰：「中讀皆曰仲。」`太原魯翁孺，臨淮兒長卿，`師古曰：「兒音五奚反。」`東陽陳君孺，雖為俠而恂恂有退讓君子之風。`師古曰：「恂恂，謹信之貌也。音荀。」`至若北道姚氏，西道諸杜，南道仇景，東道佗羽公子，`師古曰：「據京師而言，指其東西南北謂也。姓佗，名羽，字公子。佗，古他字。」`南陽趙調之徒，盜跖而居民間者耳，曷足道哉！此迺鄉者朱家所羞。`師古曰：「鄉讀曰嚮。」`

萭章字子夏，`師古曰：「萭音拒。」`長安人也。長安熾盛，街閭各有豪俠，章在城西柳市，`師古曰：「漢宮闕疏云細柳倉有柳市。」`號曰「城西萭子夏」。為京兆尹門下督，從至殿中，`師古曰：「章從京兆也。」`侍中諸侯貴人爭欲揖章，莫與京兆尹言者。章逡循甚懼。其後京兆不復從也。`師古曰：「更不以章自隨也。」`

與中書令石顯相善，亦得顯權力，門車常接轂。至成帝初，石顯坐專權擅埶免官，歸故郡。顯貲巨萬，當去，留牀席器物數百萬直，欲以與章，章不受。賔客或問其故，章歎曰：「吾以布衣見哀於石君，`師古曰：「言為石顯所哀憐。」`石君家破，不能有以安也，`師古曰：「言力不能救。」`而受其財物，此為石氏之禍，萭氏反當以為福邪！」諸公以是服而稱之。

河平中，王尊為京兆尹，捕擊豪俠，殺章及箭張回、`服虔曰：「作箭者姓張，名回。」`酒市趙君都、賈子光，`服虔曰：「酒市中人也。」`皆長安名豪，報仇怨養刺客者也。

樓護字君卿，齊人。父世醫也，護少隨父為醫長安，出入貴戚家。護誦醫經、本草、方術數十萬言，長者咸愛重之，共謂曰：「以君卿之材，何不宦學乎？」繇是辭其父，學經傳，`師古曰：「繇讀與由同。」`為京兆吏數年，甚得名譽。

是時王氏方盛，賔客滿門，五侯爭名，其客各有所厚，不得左右，`師古曰：「不相經過也。」`唯護盡入其門，咸得其驩心。結士大夫，無所不傾，其交長者，尤見親而敬，衆以是服。為人短小精辯，論議常依名節，聽之者皆竦。與谷永俱為五侯上客，長安號曰「谷子雲筆札，樓君卿脣舌」，言其見信用也。母死，送葬者致車二三千兩，閭里歌之曰：「五侯治喪樓君卿。」

乆之，平阿侯舉護方正，`師古曰：「王譚也。」`為諫大夫，使郡國。護假貸，`師古曰：「官以物假貸貧人，令護監之。貸音吐戴反。」`多持幣帛，過齊，上書求上先人冢，因會宗族故人，各以親疏與束帛，一日散百金之費。使還，奏事稱意，擢為天水太守。數歲免，家長安中。時成都侯商為大司馬衞將軍，罷朝，欲候護，其主簿諫：「將軍至尊，不宜入閭巷。」商不聽，遂往至護家。家狹小，官屬立車下，乆住移時，天欲雨，主簿謂西曹諸掾曰：「不肻彊諫，反雨立閭巷！」商還，或白主簿語，商恨，以它職事去主簿，終身廢錮。

後護復以薦為廣漢太守。元始中，王莽為安漢公，專政，莽長子宇與妻兄呂寬謀以血塗莽第門，欲懼莽令歸政。發覺，莽大怒，殺宇，而呂寬亡。寬父素與護相知，寬至廣漢過護，不以事實語也。到數日，名捕寬詔書至，`師古曰：「舉姓名而捕之也。」`護執寬。莽大喜，徵護入為前煇光，`師古曰：「莽分三輔置前煇光，後丞烈，以護為之。煇音暉。」`封息鄉侯，列於九卿。

莽居攝，槐里大賊趙朋、霍鴻等群起，延入前煇光界，護坐免為庶人。其居位，爵祿賂遺所得亦緣手盡。旣退居里巷，時五侯皆已死，年老失埶，賔客益衰。至王莽篡位，以舊恩召見護，封為樓舊里附城。`師古曰：「莽為此爵名，効古之附庸也。」`而成都侯商子邑為大司空，貴重，商故人皆敬事邑，唯護自安如舊節，邑亦父事之，不敢有闕。時請召賔客，邑居樽下，稱「賤子上壽」。`師古曰：「言以父禮事。」`坐者百數，皆離席伏，護獨東鄉正坐，`師古曰：「鄉讀曰嚮。」`字謂邑曰：「公子貴如何！」`蘇林曰：「邑字公子也。」`

初，護有故人呂公，無子，歸護。護身與呂公、妻與嫗同食。及護家居，妻子頗厭呂公。護聞之，流涕責其妻子曰：「呂公以故舊窮老託身於我，義所當奉。」遂養呂公終身。護卒，子嗣其爵。

陳遵字孟公，杜陵人也。祖父遂，字長子，宣帝微時與有故，相隨博弈，`師古曰：「博，六博。弈，圍碁也。」`數負進。`師古曰：「進者，會禮之財也，謂博所賭也，解在高紀。一說進，勝也，帝博而勝，故遂有所負。」`及宣帝即位，用遂，稍遷至太原太守，迺賜遂璽書曰：「制詔太原太守：官尊祿厚，可以償博進矣。妻君寧時在旁，知狀。」`師古曰：「史皇孫名進而此詔不諱之，蓋史家追書故有其字耳。君寧，遂妻名也。云妻知負博之狀者，著舊恩之深也。」`遂於是辭謝，因曰：「事在元平元年赦令前。」其見厚如此。元帝時，徵遂為京兆尹，至廷尉。

遵少孤，與張竦伯松俱為京兆史。竦博學通達，以廉儉自守，而遵放縱不拘，操行雖異，然相親友，哀帝之末俱著名字，為後進冠。`如淳曰：「為後進人士之冠首也。」`並入公府，公府掾史率皆羸車小馬，不上鮮明，而遵獨極輿馬衣服之好，門外車騎交錯。又日出醉歸，`師古曰：「言每日必出飲也。」`曹事數廢。西曹以故事適之，`師古曰：「案舊法令而罰之也。適讀曰謫。此下皆同。」`侍曹輒詣寺舍白遵曰：「陳卿今日以某事適。」遵曰：「滿百乃相聞。」故事，有百適者斥，滿百，西曹白請斥。大司徒馬宮大儒優士，又重遵，`師古曰：「優禮賢士，而尤敬重遵。」`謂西曹：「此人大度士，奈何以小文責之？」迺舉遵能治三輔劇縣，補郁夷令。`師古曰：「右扶風之縣。」`乆之，與扶風相失，`師古曰：「意不相得也。」`自免去。

槐里大賊趙朋、霍鴻等起，遵為校尉，擊朋、鴻有功，封嘉威侯。居長安中，列侯近臣貴戚皆貴重之。牧守當之官，及郡國豪桀至京師者，莫不相因到遵門。

遵耆酒，`師古曰：「耆讀曰嗜。」`每大飲，賔客滿堂，輒關門，取客車轄投井中，`師古曰：「旣關閉門，又投車轄也。而說者便欲改轄字為錧，云門之錧籥，妄穿鑿耳。錧自主人所執，何煩投井也。」`雖有急，終不得去。甞有部刺史奏事，過遵，值其方飲，刺史大窮，候遵霑醉時，`師古曰：「霑溼言其大醉也。霑音竹占反。」`突入見遵母，叩頭自白當對尚書有期會狀，母迺令從後閤出去。`師古曰：「以其前門關閉，故從後閤出之也。」`遵大率常醉，然事亦不廢。

長八尺餘，長頭大鼻，容貌甚偉。略涉傳記，贍於文辭。性善書，與人尺牘，主皆臧去以為榮。`師古曰：「去亦藏也，音丘呂反，又音舉。」`請求不敢逆，所到，衣冠懷之，`師古曰：「懷，來也，謂招來而禮之。」`唯恐在後。時列侯有與遵同姓字者，每至人門，曰陳孟公，坐中莫不震動，旣至而非，因號其人曰陳驚坐云。

王莽素竒遵材，在位多稱譽者，繇是起為河南太守。`師古曰：「繇讀與由同。」`旣至官，當遣從史西，召善書吏十人於前，治私書謝京師故人。遵馮几，`師古曰：「馮讀曰憑。」`口占書吏，且省官事，`師古曰：「占，隱度也。口隱其辭以授吏也。占音之贍反。」`書數百封，親疏各有意，河南大驚。數月免。

初，遵為河南太守，而弟級為荊州牧，當之官，俱過長安富人故淮陽王外家左氏飲食作樂。後司直陳崇聞之，劾奏「遵兄弟幸得蒙恩超等歷位，遵爵列侯，備郡守，級州牧奉使，皆以舉直察枉宣揚聖化為職，不正身自慎。始遵初除，乘藩車入閭巷，`師古曰：「藩車，車之有屏蔽者。」`過寡婦左阿君置酒謌謳，遵起舞跳梁，頓仆坐上，暮因留宿，為侍婢扶卧。遵知飲酒飫宴有節，`師古曰：「宴食曰飫。飫音於庶反。」`禮不入寡婦之門，而湛酒溷肴，`師古曰：「湛讀曰沈，又音耽。」`亂男女之別，輕辱爵位，羞汙印韍，`師古曰：「此韍謂印之組也。」`惡不可忍聞。臣請皆免。」遵旣免，歸長安，賔客愈盛，飲食自若。`師古曰：「言自如其故。」`

乆之，復為九江及河內都尉，凡三為二千石。而張竦亦至丹陽太守，封淑德侯。後俱免官，以列侯歸長安。竦居貧，無賔客，時時好事者從之質疑問事，`師古曰：「質，正也。」`論道經書而已。而遵晝夜呼號，`師古曰：「呼音火故反。」`車騎滿門，酒肉相屬。`師古曰：「屬，連續也。屬音之欲反。」`

先是黃門郎揚雄作酒箴以諷諫成帝，其文為酒客難法度士，譬之於物，曰：「子猶瓶矣。觀瓶之居，居井之眉，`師古曰：「眉，井邊地，若人目上之有眉。」`處高臨深，動常近危。酒醪不入口，臧水滿懷，不得左右，牽於纆徽。一旦叀礙，為瓽所轠，`師古曰：「纆徽，井索也。叀，縣也。瓽，井以甎為甃者也。轠，擊也。言瓶忽縣礙不得下，而為井瓽所擊，則破碎也。叀音上絹反。瓽音丁浪反。轠音雷。諸家之說，或以叀為疐，或音衞，又以瓽為㽉，皆失之。甃音側救反。」`身提黃泉，骨肉為泥。`師古曰：「提，擲也，擲入黃泉之中也。提音徒計反。」`自用如此，不如鴟夷。`師古曰：「鴟夷，韋囊以盛酒，即今鴟夷滕。」`鴟夷滑稽，腹如大壺，`師古曰：「滑稽，圜轉縱捨無窮之狀。滑音骨。稽音雞。」`盡日盛酒，人復借酤。`師古曰：「盡猶竟日也。」`常為國器，託於屬車，`師古曰：「天子屬車，常載酒食，故有鴟夷也。屬音之欲反。」`出入兩宮，經營公家。繇是言之，酒何過乎！」`師古曰：「繇讀與由同。其下類此。」`遵大喜之，`師古曰：「喜，好愛也，音許吏反。」`常謂張竦：「吾與爾猶是矣。足下諷誦經書，苦身自約，`師古曰：「約猶束也。」`不敢差跌，`師古曰：「跌音徒結反。」`而我放意自恣，浮湛俗間，`師古曰：「湛讀曰沈。」`官爵功名，不減於子，而差獨樂，顧不優邪！」`師古曰：「顧，念也。」`竦曰：「人各有性，長短自裁。子欲為我亦不能，吾而效子亦敗矣。雖然，學我者易持，效子者難將，吾常道也。」

及王莽敗，二人俱客於池陽，`師古曰：「左馮翊之縣也。」`竦為賊兵所殺。`李竒曰：「竦知有賊當去，會反支日，不去，因為賊所殺。桓譚以為通人之蔽也。」`更始至長安，大臣薦遵為大司馬護軍，與歸德侯劉颯俱使匈奴。`鄧展曰：「颯音立。」`單于欲脅詘遵，遵陳利害，為言曲直，單于大竒之，遣還。會更始敗，遵留朔方，為賊所敗，時醉見殺。

原涉字巨先。祖父武帝時以豪桀自陽翟徙茂陵。`師古曰：「陽翟，潁川之縣也。」`涉父哀帝時為南陽太守。天下殷富，大郡二千石死官，賦斂送葬皆千萬以上，妻子通共受之，以定產業。時又少行三年喪者。及涉父死，讓還南陽賻送，行喪冢廬三年，繇是顯名京師。禮畢，扶風謁請為議曹，`師古曰：「禮畢，行喪終服也。」`衣冠慕之輻輳。為大司徒史丹舉能治劇，為谷口令，`師古曰：「左馮翊之縣，今之雲陽谷口是其處也。」`時年二十餘。谷口聞其名，不言而治。

先是涉季父為茂陵秦氏所殺，涉居谷口半歲所，自劾去官，欲報仇。谷口豪桀為殺秦氏，亡命歲餘，逢赦出。郡國諸豪及長安、五陵諸為氣節者皆歸慕之。`師古曰：「五陵，謂長陵、安陵、陽陵、茂陵、平陵也。班固西都賦曰『南望杜、霸，北眺五陵』，是知霸陵、杜陵非此五陵之數也。而說者以為高祖以下至茂陵為五陵，失其本意。」`涉遂傾身與相待，人無賢不肖闐門，`師古曰：「闐字與窴同，音大千反。」`在所閭里盡滿客。或譏涉曰：「子本吏二千石之世，結髮自脩，以行喪推財禮讓為名，正復讎取仇，猶不失仁義，何故遂自放縱，為輕俠之徒乎？」涉應曰：「子獨不見家人寡婦邪？始自約敕之時，意迺慕宋伯姬及陳孝婦，`師古曰：「伯姬，魯宣公女，嫁於宋恭公。恭公卒，伯姬寡居。至景公時，伯姬之宮夜火，左右曰：『夫人少避火。』伯姬曰：『婦人之義，保傅不具，夜不下堂。』遂逮於火而死。陳孝婦者，其夫當行，戒屬孝婦曰：『幸有老母，吾若不來，汝善養吾母。』孝婦曰：『諾。』夫果死，孝婦養姑愈謹。其父母將取嫁之，孝婦固欲自殺，父母懼而不取，遂使養姑。淮陽太守以聞，朝廷高其義，賜黃金四十斤，復之終身。號曰孝婦。」`不幸壹為盜賊所汙，遂行淫失，`師古曰：「失讀曰泆。」`知其非禮，然不能自還。吾猶此矣！」`師古曰：「還讀曰旋，謂反歸故操。」`

涉自以為前讓南陽賻送，身得其名，而令先人墳墓儉約，非孝也。迺大治起冢舍，周閣重門。初，武帝時，京兆尹曹氏葬茂陵，民謂其道為京兆仟。涉慕之，迺買地開道，立表署曰南陽仟，人不肯從，謂之原氏仟。費用皆卬富人長者，`師古曰：「卬音牛向反。」`然身衣服車馬纔具，妻子內困。專以振施貧窮赴人之急為務。人甞置酒請涉，涉入里門，客有道涉所知母病避疾在里宅者。`師古曰：「在此里之中宅上。」`涉即往候，叩門。家哭，涉因入弔，問以喪事。家無所有，涉曰：「但絜埽除沐浴，待涉。」還至主人，對賔客歎息曰：「人親卧地不收，涉何心鄉此！`師古曰：「鄉讀曰向。」`願徹去酒食。」賔客爭問所當得，涉迺側席而坐，`師古曰：「禮，有憂者側席而坐。今涉卹人之喪，故側席。」`削牘為疏，`師古曰：「牘，木簡也。疏音所慮反。」`具記衣被棺木，下至飯含之物，分付諸客。`師古曰：「飯音扶晚反。含音胡紺反。」`諸客奔走市買，至日昳皆會。`師古曰：「昳音徒結反。」`涉親閱視已，謂主人：「願受賜矣。」旣共飲食，涉獨不飽，迺載棺物，從賔客徃至喪家，為棺斂勞倈畢葬。`師古曰：「勞倈謂慰勉賔客也。棺音工喚反。斂音力贍反。勞音郎到反。倈音郎代反。」`其周急待人如此。後人有毀涉者曰「姦人之雄也」，喪家子即時刺殺言者。

賔客多犯法，辠過數上聞。王莽數收繫欲殺，輒復赦出之。涉懼，求為卿府掾史，欲以避客。文母太后喪時，守復土校尉。`蘇林曰：「文母太后，元后也。」`已為中郎，后免官。涉欲上冢，不欲會賔客，密獨與故人期會。涉單車敺上茂陵，`師古曰：「敺與驅同。」`投暮，入其里宅，因自匿不見人。遣奴至市買肉，奴乘涉氣與屠爭言，斫傷屠者，亡。是時，茂陵守令尹公新視事，`師古曰：「守茂陵令，未真為之。」`涉未謁也，聞之大怒。知涉名豪，欲以示衆厲俗，遣兩吏脅守涉。至日中，奴不出，吏欲便殺涉去。涉迫窘不知所為。會涉所與期上冢者車數十乘到，皆諸豪也，共說尹公。尹公不聽，諸豪則曰：「原巨先奴犯法不得，使肉袒自縛，箭貫耳，詣廷門謝辠，於君威亦足矣。」尹公許之。涉如言謝，復服遣去。`師古曰：「令涉如故著衣服也。復音扶目反。」`

初，涉與新豐富人祁太伯為友，太伯同母弟王游公素嫉涉，時為縣門下掾，說尹公曰：「君以守令辱原涉如是，一旦真令至，君復單車歸為府吏，涉刺客如雲，殺人皆不知主名，可為寒心。涉治冢舍，奢僭踰制，辠惡暴著，主上知之。今為君計，莫若墮壞涉冢舍，`師古曰：「墮，毀也，音火規反。」`條奏其舊惡，君必得真令。如此，涉亦不敢怨矣。」尹公如其計，莽果以為真令。涉繇此怨王游公，選賔客，遣長子初從車二十乘劫王游公家。游公母即祁太伯母也，諸客見之皆拜，傳曰「無驚祁夫人」。遂殺游公父及子，斷兩頭去。`師古曰：「殺游公及其父。」`

涉性略似郭解，外溫仁謙遜，而內隱好殺。`師古曰：「隱，匿其情也。」`睚眦於塵中，獨死者甚多。王莽末，東方兵起，諸王子弟多薦涉能得士死，可用。莽迺召見，責以辠惡，赦貰，`師古曰：「貰謂寬其罪。」`拜鎮戎大尹天水太守。涉至官無幾，`師古曰：「無幾，言無多時也。幾音居豈反。」`長安敗，郡縣諸假號起兵攻殺二千石長吏以應漢。諸假號素聞涉名，爭問原尹何在，拜謁之。時莽州牧使者依附涉者皆得活。傳送致涉長安，更始西屏將軍申屠建請涉與相見，大重之。故茂陵令尹公壞涉冢舍者為建主簿，涉本不怨也。涉從建所出，尹公故遮拜涉，謂曰：「易世矣，宜勿復相怨！」涉曰：「尹君，何壹魚肉涉也！」`師古曰：「言以涉為魚肉，不以人遇之。」`涉用是怒，使客刺殺主簿。

涉欲亡去，申屠建內恨恥之，陽言「吾欲與原巨先共鎮三輔，豈以一吏易之哉！」賔客通言，令涉自繫獄謝，建許之。賔客車數千乘共送涉至獄。建遣兵道徼取涉於車上，`師古曰：「徼，要也，音工堯反。」`送車分散馳，遂斬涉，縣之長安市。`師古曰：「縣其首。」`

自哀、平閒，郡國處處有豪桀，然莫足數。其名聞州郡者，霸陵杜君敖，池陽韓幼孺，馬領繡君賔，西河漕中叔，皆有謙退之風。`師古曰：「馬領，北地之縣。繡、漕，皆姓也。漕音才到反。中讀曰仲。」`王莽居攝，誅鉏豪俠，名捕漕中叔，`師古曰：「指其名而捕之。」`不能得。素善強弩將軍孫建，莽疑建藏匿，泛以問建。`師古曰：「泛者，以常語問之，不切責也。泛音敷劔反。」`建曰：「臣名善之，誅臣足以塞責。」莽性果賊，無所容忍，然重建，不竟問，遂不得也。中叔子少遊，復以俠聞於世云。

* * *

[上卷](091.md) / [漢書目錄](a02.md) / [下卷](093.md) /			  

    