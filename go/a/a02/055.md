

##### 漢書
　　 `卷五十五 ‧ 衞青霍去病傳第二十五`

* * *

衞青字仲卿。其父鄭季，河東平陽人也，以縣吏給事侯家。平陽侯曹壽尚武帝姊陽信長公主。`師古曰：「壽姓曹，為平陽侯，當是曹參之後，然參傳及功臣侯表並無之，未詳其意也。」`季與主家僮衞媼通，`師古曰：「僮者，婢女之揔稱也。媼者，後年老之號，非當時所呼也。衞者，舉其夫家姓也。」`生青。青有同母兄衞長君及姊子夫，子夫自平陽公主家得幸武帝，故青冒姓為衞氏。`師古曰：「冒謂假稱，若人首之有覆冒也。」`衞媼長女君孺，次女少兒，次女則子夫。子夫男弟步廣，皆冒衞氏。`師古曰：「言步廣及青二人皆不姓衞，而冒稱。」`

青為侯家人，少時歸其父，父使牧羊。民母之子皆奴畜之，不以為兄弟數。`服虔曰：「民母，嫡母也。」師古曰：「言鄭季正妻本在編戶之間，以別於公主家也。今流俗書本云『牧羊人間，先母之子不以為兄弟數』，妄增也。」`青甞從人至甘泉居室，`張晏曰：「居室，甘泉中徒所居也。」`有一鉗徒相青曰：「貴人也，官至封侯。」青笑曰：「人奴之生，得無笞罵即足矣，安得封侯事乎！」

青壯，為侯家騎，從平陽主。建元二年春，青姊子夫得入宮幸上。皇后，大長公主女也，`文穎曰：「陳皇后，武帝姑女也。」`無子，妬。大長公主聞衞子夫幸，有身，妬之，迺使人捕青。青時給事建章，`師古曰：「建章宮中。」`未知名。大長公主執囚青，欲殺之。其友騎郎公孫敖與壯士往篡之，`師古曰：「逆取曰篡。」`故得不死。上聞，迺召青為建章監，侍中。及母昆弟貴，賞賜數日間累千金。君孺為太僕公孫賀妻。少兒故與陳掌通，`師古曰：「掌即陳平曾孫也。」`上召貴掌。公孫敖由此益顯。子夫為夫人。青為大中大夫。

元光六年，拜為車騎將軍，擊匈奴，出上谷；公孫賀為輕車將軍，出雲中；大中大夫公孫敖為騎將軍，出代郡；衞尉李廣為驍騎將軍，出鴈門：軍各萬騎。青至籠城，`師古曰：「籠讀與龍同。」`斬首虜數百。騎將軍敖亡七千騎，衞尉廣為虜所得，得脫歸，皆當斬，贖為庶人。賀亦無功。唯青賜爵關內侯。是後匈奴仍侵犯邊。`師古曰：「仍，頻也。」`語在匈奴傳。

元朔元年春，衞夫人有男，立為皇后。其秋，青復將三萬騎出鴈門，李息出代郡。青斬首虜數千。明年，青復出雲中，西至高闕，`師古曰：「高闕，山名也，一曰塞名也，在朔方之北。」`遂至于隴西，捕首虜數千，畜百餘萬，走白羊、樓煩王。遂取河南地為朔方郡。`師古曰：「當北地郡之北，黃河之南也。」`以三千八百戶封青為長平侯。青校尉蘇建為平陵侯，張次公為岸頭侯。`晉灼曰：「河東皮氏亭也。」`使建築朔方城。`師古曰：「蘇建築之也。」`上曰：「匈奴逆天理，亂人倫，暴長虐老，`師古曰：「謂其俗貴少壯而賤長老也。」`以盜竊為務，行詐諸蠻夷，造謀籍兵，數為邊害。`張晏曰：「從蠻夷借兵鈔邊。」`故興師遣將，以征厥罪。詩不云乎？『薄伐獫允，至于太原』；`師古曰：「小雅六月之詩，美宣王北伐也。薄伐者，言逐出之也。獫允，北狄名，即匈奴也。獫音險。」`『出車彭彭，城彼朔方』。`師古曰：「小雅出車之詩也。彭彭，衆車聲也。朔方，北方也。此詩人美出車而征，因築城以攘獫允也。」`今車騎將軍青度西河至高闕，獲首二千三百級，車輜畜產畢收為鹵，已封為列侯，遂西定河南地，案榆谿舊塞，`如淳曰：「案，尋也。榆谿，舊塞名也。」師古曰：「上郡之北有諸次山，諸次水出焉，東經榆林塞為榆谿。言軍尋此塞而行也。」`絕梓領，梁北河，討蒲泥，破符離，`如淳曰：「絕，度也。為北河作橋梁也。」晉灼曰：「蒲泥、符離，二王號也。」師古曰：「符離，塞名也。」`斬輕銳之卒，捕伏聽者`張晏曰：「伏於隱處，聽軍虛實。」`三千一十七級。`師古曰：「本以斬敵一首拜爵一級，故謂一首為一級，因復名生獲一人為一級也。」`執訊獲醜，`師古曰：「執訊者，謂生執其人而訊問之也。獲醜者，得其衆也。一曰醜，惡也。訊音信。」`敺馬牛羊百有餘萬，全甲兵而還，益封青三千八百戶。」其後匈奴比歲入代郡、鴈門、定襄、上郡、朔方，`師古曰：「比，頻也。」`所殺略甚衆。語在匈奴傳。

元朔五年春，令青將三萬騎出高闕，衞尉蘇建為游擊將軍，左內史李沮為彊弩將軍，`文穎曰：「沮音俎。」`太僕公孫賀為騎將軍，代相李蔡為輕車將軍，皆領屬車騎將軍，俱出朔方。大行李息、岸頭侯張次公為將軍，俱出右北平。匈奴右賢王當青等兵，以為漢兵不能至此，飲醉，漢兵夜至，圍右賢王。右賢王驚，夜逃，獨與其愛妾一人騎數百馳，潰圍北去。漢輕騎校尉郭成等追數百里，弗得，得右賢裨王十餘人，`師古曰：「裨王，小王也，若言裨將也。裨音頻移反。」`衆男女萬五千餘人，畜數十百萬，`師古曰：「數十萬以至百萬。」`於是引兵而還。至塞，天子使使者持大將軍印，即軍中拜青為大將軍，`師古曰：「即，就也。」`諸將皆以兵屬，立號而歸。上曰：「大將軍青躬率戎士，師大捷，獲匈奴王十有餘人，益封青八千七百戶。」而封青子伉為宜春侯，`師古曰：「伉音抗，又音工郎反。」`子不疑為陰安侯，子登為發干侯。青固謝曰：`師古曰：「固謂再三也。」`「臣幸得待罪行閒，賴陛下神靈，軍大捷，皆諸校力戰之功也。陛下幸已益封臣青，臣青子在繈褓中，未有勤勞，上幸裂地封為三侯，非臣待罪行間所以勸士力戰之意也。伉等三人何敢受封！」上曰：「我非忘諸校功也，今固且圖之。」乃詔御史曰：「護軍都尉公孫敖三從大將軍擊匈奴，常護軍傅校獲王，`師古曰：「傅讀曰附。言敖緫護諸軍，每附部校，以致克捷而獲王也。校者，營壘之稱，故謂軍之一部為一校。或曰幡旗之名，非也。每軍一校，則別為幡耳，不名校也。」`封敖為合騎侯。`晉灼曰：「猶冠軍從票之名也。」`都尉韓說從大軍出窴渾，`服虔曰：「塞名也。」師古曰：「說讀曰悅。窴音田。渾音魂。」`至匈奴右賢王庭，為戲下`師古曰：「戲讀曰麾，又音許宜反。言在大將軍麾旗之下，不別統衆也。」`搏戰獲王，`師古曰：「搏戰，擊戰。」`封說為龍頟侯。`師古曰：「頟字或作額。」`騎將軍賀從大將軍獲王，封賀為南窌侯。`臣瓚曰：「茂陵中書云南奅侯，此本字也。」師古曰：「窌音普敎反。奅亦同字。」`輕車將軍李蔡再從大將軍獲王，封蔡為樂安侯。校尉李朔、趙不虞、公孫戎奴各三從大將軍獲王，封朔為陟軹侯，不虞為隨成侯，戎奴為從平侯。將軍李沮、李息及校尉豆如意、中郎將綰皆有功，賜爵關內侯。沮、息、如意食邑各三百戶。」其秋，匈奴入代，殺都尉。

明年春，大將軍青出定襄，合騎侯敖為中將軍，太僕賀為左將軍，翕侯趙信為前將軍，衞尉蘇建為右將軍，郎中令李廣為後將軍，左內史李沮為彊弩將軍，咸屬大將軍，斬首數千級而還。月餘，悉復出定襄，斬首虜萬餘人。蘇建、趙信并軍三千餘騎，獨逢單于兵，與戰一日餘，漢兵且盡。信故胡人，降為翕侯，見急，匈奴誘之，還將其餘騎可八百犇降單于。`師古曰：「犇，古奔字也。」`蘇建盡亡其軍，獨以身得亡去，自歸青。青問其罪正閎、長史安、議郎周霸等：`張晏曰：「正，軍正也。閎，名也。」如淳曰：「律，都軍官長史一人。」`「建當云何？」`師古曰：「謂處斷其罪法何至也？」`霸曰：「自大將軍出，未甞斬裨將，今建棄軍，可斬，以明將軍之威。」閎、安曰：「不然。兵法『小敵之堅，大敵之禽也。』`師古曰：「言衆寡不敵，以其堅戰無有退心，故士卒喪盡也。一說，若建恥敗而不自歸，則亦被匈奴禽之而去。」`今建以數千當單于數萬，力戰一日餘，士皆不敢有二心。自歸而斬之，是示後無反意也。不當斬。」青曰：「青幸得以胏附待罪行閒，`師古曰：「胏附，謂親戚也。解在田蚡傳也。」`不患無威，而霸說我以明威，甚失臣意。且使臣職雖當斬將，以臣之尊寵而不敢自擅專誅於境外，其歸天子，天子自裁之，於以風為人臣不敢專權，`師古曰：「風讀曰諷。」`不亦可乎？」軍吏皆曰「善」。遂囚建行在所。

是歲也，霍去病始侯。

霍去病，大將軍青姊少兒子也。其父霍仲孺先與少兒通，生去病。及衞皇后尊，少兒更為詹事陳掌妻。去病以皇后姊子，年十八為侍中。善騎射，再從大將軍。大將軍受詔，予壯士，為票姚校尉，`服虔曰：「音飄搖。」師古曰：「票音頻妙反。姚音羊召反。票姚，勁疾之貌也。荀悅漢紀作票鷂字。去病後為票騎將軍，尚取票姚之字耳。今讀者音飄遙，則不當其義也。」`與輕勇騎八百直棄大將軍數百里赴利，斬捕首虜過當。`師古曰：「言計其所將人數，則捕首虜為多，過於所當也。一曰漢軍失亡者少，而殺獲匈奴數多，故曰過當也。其下並同。」`於是上曰：「票姚校尉去病斬首捕虜二千二十八級，得相國、當戶，斬單于大父行藉若侯產，`張晏曰：「藉若，胡侯也。產，名也。」師古曰：「此人單于祖父之行也。行音胡浪反。」`捕季父羅姑比，再冠軍，`師古曰：「亦單于之季父也，羅姑，其名也。比，頻也。」`以二千五百戶封去病為冠軍侯。上谷太守郝賢四從大將軍，捕首虜千三百級，封賢為終利侯。騎士孟已有功，賜爵關內侯，邑二百戶。」

是歲失兩將軍，亡翕侯，功不多，故青不益封。蘇建至，上弗誅，贖為庶人。青賜千金。是時王夫人方幸於上，甯乘說青曰：`師古曰：「史記云甯乘齊人。」`「將軍所以功未甚多，身食萬戶，三子皆為侯者，以皇后故也。今王夫人幸而宗族未富貴，願將軍奉所賜千金為王夫人親壽。」`師古曰：「親，母也。」`青以五百金為王夫人親壽。上聞，問青，青以實對。上迺拜甯乘為東海都尉。

校尉張騫從大將軍，以甞使大夏，留匈奴中久，道軍，`師古曰：「道讀曰導。」`知善水草處，軍得以無飢渴，因前使絕國功，封騫為博望侯。

去病侯一歲，元狩二年春為票騎將軍，將萬騎出隴西，有功。上曰：「票騎將軍率戎士隃烏盭，`師古曰：「隃與踰同。盭，古戾字也。烏盭，山名也。」`討遬濮，`師古曰：「遬，古速字也。遬濮，匈奴部落名也。」`涉狐奴，`晉灼曰：「水名也。」`歷五王國，輜重人衆攝讋者弗取，`師古曰：「攝讋，謂振動失志氣。言距戰者誅，服者則赦也。讋音之涉反。」`幾獲單于子。`師古曰：「幾音距衣反。」`轉戰六日，過焉支山千有餘里，合短兵，鏖皐蘭下，`應劭曰：「隴西白石縣塞外河名也。」蘇林曰：「匈奴中山關名也。」李竒曰：「鏖音麃，津名也。」晉灼曰：「世俗謂盡死殺人為鏖糟。」文穎曰：「鏖音意曹反。」師古曰：「鏖字本從金麀聲，轉寫訛耳。鏖謂苦擊而多殺也。皐蘭，山名也。言苦戰於皐蘭山下而多殺虜也。晉說文音皆得之。今俗猶謂打擊之甚者曰鏖。麀，牡鹿也，音於求反。」`殺折蘭王，斬盧侯王，`張晏曰：「折蘭、盧侯，胡國名也。殺者，殺之而已。斬者，獲其首也。」師古曰：「折蘭，匈奴中姓也。今鮮卑有是蘭姓者，即其種也。折音上列反。」`銳悍者誅，全甲獲醜，執渾邪王子`師古曰：「全甲，謂軍中之甲不喪失也。渾音下昆反。」`及相國、都尉，捷首虜八千九百六十級，收休屠祭天金人，`如淳曰：「祭天以金人為主也。」張晏曰：「佛徒祠金人也。」師古曰：「今之佛像是也。休音許虯反。屠音儲。」`師率減什七，`師古曰：「言其破敵，故匈奴之師十減其七也。一曰，漢兵失亡之數。下皆類此也。」`益封去病二千二百戶。」

其夏，去病與合騎侯敖俱出北地，異道。博望侯張騫、郎中令李廣俱出右北平，異道。廣將四千騎先至，騫將萬騎後。匈奴左賢王將數萬騎圍廣，廣與戰二日，死者過半，所殺亦過當。騫至，匈奴引兵去。騫坐行留，當斬，贖為庶人。`師古曰：「軍行而輒稽留，故坐法。」`而去病出北地，遂深入，合騎侯失道，不相得。去病至祁連山，`師古曰：「祁連山即天山也，匈奴呼天為祁連。祁音上夷反。」`捕首虜甚多。上曰：「票騎將軍涉鈞耆，濟居延，`張晏曰：「鈞耆、居延，皆水名也。淺曰涉。深曰濟。」師古曰：「涉謂人馬涉度也。濟謂以舟舩。」`遂臻小月氏，`師古曰：「臻，至也。氏音支。」`攻祁連山，揚武乎鱳得，`鄭氏曰：「鱳音鹿，張掖縣也。」師古曰：「鄭說非也。此鱳得，匈奴中地名，而張掖縣轉取其名耳。」`得單于單桓、酋涂王，`　張晏曰：「單桓、酋涂，皆胡王也。」師古曰：「酋音才由反。涂音塗。」`及相國、都尉以衆降下者二千五百人，可謂能舍服知成而止矣。`師古曰：「服而舍之，功成則止也。」`捷首虜三萬二百，獲五王，王母、單于閼氏、王子五十九人，相國、將軍、當戶、都尉六十三人，師大率減什三，益封去病五千四百戶。賜校尉從至小月氏者爵左庶長。`師古曰：「第十一爵。」`鷹擊將軍破奴`師古曰：「趙破奴。」`再從票騎將軍斬遬濮王，捕稽且王，`師古曰：「且音子閭反。」`右千騎將得王、王母各一人，王子以下四十一人，捕虜三千三百三十人，前行捕虜千四百人，`師古曰：「前行，謂在軍之前而行。」`封破奴為從票侯。`張晏曰：「從票騎將軍有功，因以為號。」`校尉高不識從票騎將軍捕呼于耆王王子以下十一人，捕虜千七百六十八人，封不識為宜冠侯。校尉僕多有功，封為煇渠侯。」`師古曰：「功臣侯表作僕朋，今此作多，轉寫者誤也。煇音暉也。」`合騎侯敖坐留不與票騎將軍會，當斬，贖為庶人。諸宿將所將士馬兵亦不如去病，`師古曰：「宿，舊也。兵，兵器也」`去病所將常選，`師古曰：「選取驍銳。」`然亦敢深入，常與壯騎先其大軍，軍亦有天幸，未甞困絕。然而諸宿將常留落不耦。`師古曰：「留謂遟留，落謂墜落，故不諧耦而無功也。」`由此去病日以親貴，比大將軍。

其後，單于怒渾邪王居西方數為漢所破，亡數萬人，以票騎之兵也，欲召誅渾邪王。渾邪王與休屠王等謀欲降漢，使人先要道邊。`師古曰：「道猶言也。先為要約來言之於邊界。」`是時大行李息將城河上，得渾邪王使，即馳傳以聞。`師古曰：「傳音張戀反。次下亦同。」`上恐其以詐降而襲邊，乃令去病將兵往迎之。去病旣度河，與渾邪衆相望。渾邪裨王將見漢軍而多欲不降者，`師古曰：「恐被掩覆也。」`頗遁去。去病乃馳入，得與渾邪王相見，斬其欲亡者八千人，遂獨遣渾邪王乘傳先詣行在所，盡將其衆度河，降者數萬人，號稱十萬。旣至長安，天子所以賞賜數十鉅萬。封渾邪王萬戶，為漯陰侯。`如淳曰：「漯陰，平原縣也。」師古曰：「漯音吐合反。」`封其裨王呼毒尼為下摩侯，`文穎曰：「呼毒尼，胡王名也。」`鴈疪為煇渠侯，`文穎曰：「鴈音鷹。疪音庇蔭之庇。」師古曰：「疪音匹履反，其字從疒，非庇蔭之庇。疒音女革反。」`禽黎為河綦侯，`師古曰：「功臣侯表作烏黎，今此作禽黎，轉寫誤耳。」`大當戶調雖為常樂侯。`師古曰：「功臣侯表作稠睢，今此傳作調雖，表傳不同，當有誤者。」`於是上嘉去病之功，曰：「票騎將軍去病率師征匈奴，西域王渾邪王及厥衆萌咸犇於率，`師古曰：「萌字與甿同。犇，古奔字也。」`以軍糧接食，并將控弦萬有餘人，`師古曰：「言能引弓皆堪戰陣。」`誅獟悍，`師古曰：「獟，健行輕貌也，字或作趬。捍，勇也。獟音丘昭反，又音丘召反。」`捷首虜八千餘級，降異國之王三十三。戰士不離傷，`師古曰：「離，遭也。」`十萬之衆畢懷集服。仍興之勞，爰及河塞，庶幾亡患。`師古曰：「重興軍旅之勞，及北河沙塞之表，可得寧息無憂患也。」`以千七百戶益封票騎將軍。減隴西、北地、上郡戍卒之半，以寬天下繇役。」迺分處降者於邊五郡故塞外，而皆在河南，因其故俗為屬國。`師古曰：「不改其本國之俗而屬於漢，故號屬國。」`其明年，匈奴入右北平、定襄，殺略漢千餘人。

其明年，上與諸將議曰：「翕侯趙信為單于畫計，常以為漢兵不能度幕輕留，`師古曰：「言輕易漢軍，故留而不去也。一曰，謂漢兵不能輕入而乆留也。」`今大發卒，其埶必得所欲。」是歲元狩四年也。春，上令大將軍青、票騎將軍去病各五萬騎，步兵轉者踵軍數十萬，`師古曰：「轉者謂運輜重也。踵，接也。」`而敢力戰深入之士皆屬去病。去病始為出定襄，當單于。捕虜，虜言單于東，迺更令去病出代郡，令青出定襄。郎中令李廣為前將軍，太僕公孫賀為左將軍，主爵趙食其為右將軍，`師古曰：「食音異。其音基。」`平陽侯襄為後將軍，`師古曰：「曹襄。」`皆屬大將軍。趙信為單于謀曰：「漢兵即度幕，人馬罷，`師古曰：「罷讀曰疲。」`匈奴可坐收虜耳。」`師古曰：「言收虜取漢軍人馬，可不費力，故言坐。」`迺悉遠北其輜重，`師古曰：「送輜重遠去，令處北也。」`皆以精兵待幕北。而適直青軍出塞千餘里，`師古曰：「直讀曰值。」`見單于兵陳而待，`師古曰：「為行陳而待。」`於是青令武剛車自環為營，`張晏曰：「兵車也。」師古曰：「環，繞也。」`而縱五千騎往當匈奴，匈奴亦從萬騎。會日且入，`師古曰：「言日欲沒也。」`而大風起，沙礫擊面，`師古曰：「礫，小石也，音歷。」`兩軍不相見，漢益縱左右翼繞單于。`師古曰：「翼謂左右舒引其兵，如鳥之翅翼。」`單于視漢兵多，而士馬尚彊，戰而匈奴不利，薄莫，單于遂乘六臝，壯騎可數百，直冒漢圍西北馳去。`師古曰：「臝者，驢種馬子，堅忍。單于自乘善走臝，而壯騎隨之也。冒，犯也。臝音來戈反。冒音莫克反。」`昏，漢匈奴相紛挐，`師古曰：「紛挐，亂相持搏也。挐音女居反。」`殺傷大當。`師古曰：「各大相殺傷。」`漢軍左校捕虜，言單于未昏而去，漢軍因發輕騎夜追之，青因隨其後。匈奴兵亦散走。會明，行二百餘里，不得單于，頗捕斬首虜萬餘級，遂至窴顏山趙信城，`如淳曰：「趙信前降匈奴，匈奴築城居之。」`得匈奴積粟食軍。`師古曰：「食讀曰飤。」`軍留一日而還，悉燒其城餘粟以歸。

青之與單于會也，而前將軍廣、右將軍食其軍別從東道，或失道。`師古曰：「或，迷也。」`大將軍引還，過幕南，迺相逢。青欲使使歸報，令長史簿責廣，`師古曰：「簿音步戶反。」`廣自殺。食其贖為庶人。青軍入塞，凡斬首虜萬九千級。

是時匈奴衆失單于十餘日，右谷蠡王自立為單于。`師古曰：「谷音鹿。蠡音盧奚反。」`單于後得其衆，右王迺去單于之號。`師古曰：「去，除也，音丘呂反。」`

去病騎兵車重與大將軍軍等，`師古曰：「重音直用反。」`而亡裨將。悉以李敢等為大校，當裨將，出代、右北平二千餘里，直左方兵，`師古曰：「直，當也。」`所斬捕功已多於青。

旣皆還，上曰：「票騎將軍去病率師躬將所獲葷允之士，`服虔曰：「葷音熏。葷允，熏鬻也。堯時曰熏鬻，周曰獫允，秦曰匈奴。」師古曰：「葷字與薰同。鬻音弋六反。」`約輕齎，絕大幕，`師古曰：「輕齎者，不以輜重自隨，而所齎糧食少也。一曰齎字與資同，謂資裝也。」`涉獲單于章渠，`師古曰：「涉謂涉水也。章渠，單于之近臣也，涉水而破獲之。」`以誅北車耆，`晉灼曰：「王號也。」`轉擊左大將雙，獲旗鼓，歷度難侯，`師古曰：「山名也。」`濟弓盧，`晉灼曰：「水名也。」`獲屯頭王、韓王等三人，`李竒曰：「皆匈奴王號。」`將軍、相國、當戶、都尉八十三人，封狼居胥山，禪於姑衍，登臨翰海，`張晏曰：「登海邊山以望海也。有大功，故增山而廣地也。」如淳曰：「翰海，北海名也。」師古曰：「積土增山曰封，為墠祭地曰禪也。」`執訊獲醜七萬有四百四十三級，師率減什二，取食於敵，卓行殊遠而糧不絕。`師古曰：「卓亦遠意。」`以五千八百戶益封票騎將軍。右北平太守路博德屬票騎將軍，會興城，不失期，從至檮余山，`師古曰：「檮音籌，其字從木。」`斬首捕虜二千八百級，封博德為邳離侯。北地都尉衞山從票騎將軍獲王，封山為義陽侯。故歸義侯因淳王復陸支、`師古曰：「復音芳福反。」`樓剸王伊即靬`師古曰：「剸音之兖反。靬音居言反。」`皆從票騎將軍有功，封復陸支為杜侯，伊即靬為衆利侯。從票侯破奴、昌武侯安稽從票騎有功，益封各三百戶。漁陽太守解、校尉敢皆獲鼓旗，賜爵關內侯，解食邑三百戶，敢二百戶。校尉自為爵左庶長。」軍吏卒為官，賞賜甚多。而青不得益封，吏卒無封者。唯西河太守常惠、雲中太守遂成受賞，遂成秩諸侯相，賜食邑二百戶，黃金百斤，惠爵關內侯。

兩軍之出塞，塞閱官及私馬凡十四萬匹，而後入塞者不滿三萬匹。迺置大司馬位，大將軍、票騎將軍皆為大司馬。`晉灼曰：「悉加大司馬者，欲令票騎將軍去病與大將軍青等耳。」`定令，令票騎將軍秩祿與大將軍等。自是後，青日衰而去病日益貴。青故人門下多去事去病，輙得官爵，唯獨任安不肯去。`師古曰：「安，滎陽人，後為益州刺史，即遺司馬遷書者。」`

去病為人少言不泄，有氣敢往。上甞欲敎之吳孫兵法，`師古曰：「吳，吳起也。孫，孫武也。」`對曰：「顧方略何如耳，不至學古兵法。」`師古曰：「顧，念也。」`上為治弟，令視之，對曰：「匈奴不滅，無以家為也。」由此上益重愛之。然少而侍中，貴不省士。`師古曰：「省，視也。不恤視也。」`其從軍，上為遣太官齎數十乘，`師古曰：「齎與資同。解已在前也。」`旣還，重車餘棄梁肉，`師古曰：「梁，粟類也，米之善者。重音直用反。」`而士有飢者。其在塞外，卒乏糧，或不能自振，`師古曰：「振，舉也。」`而去病尚穿域躢鞠也。`服虔曰：「穿地作鞠室也。」師古曰：「鞠，以皮為之，實以毛，蹴躢而戲也。躢音徒臘反。鞠音鉅六反。」`事多此類。青仁，喜士退讓，`師古曰：「喜音許吏反。」`以和柔自媚於上，然於天下未有稱也。

去病自四年軍後三歲，元狩六年薨。上悼之，發屬國玄甲，軍陳自長安至茂陵，`師古曰：「送其葬，所以寵衞之也。屬國，即上所云分處降者於邊五郡者也。玄甲，謂甲之黑色也。」`為冢象祁連山。`師古曰：「在茂陵旁，冢上有豎石，冢前有石人馬者是也。」`謚之并武與廣地曰景桓侯。`蘇林曰：「景，武謚也。桓，廣地謚也。義見謚法。」張晏曰：「謚法『布義行剛曰景，辟土服遠曰桓』也。」`子嬗嗣。`師古曰：「嬗音上戰反。」`嬗字子侯，上愛之，幸其壯而將之。為奉車都尉，從封泰山而薨。無子，國除。

自去病死後，青長子宜春侯伉坐法失侯。後五歲，伉弟二人，陰安侯不疑、發干侯登，皆坐酎金失侯。後二歲，冠軍侯國絕。後四年，元封五年，青薨，謚曰烈侯。子伉嗣，六年坐法免。

自青圍單于後十四歲而卒，竟不復擊匈奴者，以漢馬少，又方南誅兩越，東伐朝鮮，擊羌、西南夷，以故乆不伐胡。

初，青旣尊貴，而平陽侯曹壽有惡疾就國，長公主問：「列侯誰賢者？」左右皆言大將軍。主笑曰：「此出吾家，常騎從我，柰何？」左右曰：「於今尊貴無比。」於是長公主風白皇后，`師古曰：「風讀曰諷。」`皇后言之，上迺詔青尚平陽主，`如淳曰：「本陽信長公主也，為平陽侯所尚，故稱平陽主。」`與主合葬，起冢象廬山云。`師古曰：「在茂陵東，次去病冢之西，相併者是也。」`

最`師古曰：「最亦凡也。」`大將軍青凡七出擊匈奴，斬捕首虜五萬餘級。一與單于戰，收河南地，置朔方郡。再益封，凡萬六千三百戶；封三子為侯，侯千三百戶，并之二萬二百戶。其裨將及校尉侯者九人，為特將者十五人，`師古曰：「特將，謂獨別為將而出征也。」`李廣、張騫、公孫賀、李蔡、曹襄、韓說、蘇建皆自有傳。`師古曰：「七人自有傳，八人今列於此下，凡十五人也。說讀曰悅。」`

李息，郁郅人也，`師古曰：「北地之縣也。郅音之日反。」`事景帝。至武帝立八歲，為材官將軍，軍馬邑；後六歲，為將軍，出代；後三歲，為將軍，從大將軍出朔方：皆無功。凡三為將軍，其後常為大行。

公孫敖，義渠人，以郎事景帝。至武帝立十二歲，為騎將軍，出代，亡卒七千人，當斬，贖為庶人。後五歲，以校尉從大將軍，封合騎侯。後一歲，以中將軍從大將軍再出定襄，無功。後二歲，以將軍出北地，後票騎期，當斬，贖為庶人。後二歲，以校尉從大將軍，無功。後十四歲，以因杅將軍築受降城。七歲，復以因杅將軍再出擊匈奴，至余吾，`師古曰：「水名也，在朔方北。」`亡士多，下吏，當斬，詐死，亡居民閒五六歲。後覺，復繫。坐妻為巫蠱，族。凡四為將軍。

李沮，`沮音俎。`雲中人，事景帝。武帝立十七歲，以左內史為彊弩將軍。後一歲，復為彊弩將軍。

張次公，河東人，以校尉從大將軍，封岸頭侯。其後太后崩，為將軍，軍北軍。後一歲，復從大將軍。凡再為將軍，後坐法失侯。

趙信，以匈奴相國降，為侯。武帝立十八年，為前將軍，與匈奴戰，敗，降匈奴。

趙食其，祋祤人。`師古曰：「馮翊之縣也。祋音丁活反，又音丁外反。祤音許羽反。」`武帝立十八年，以主爵都尉從大將軍，斬首六百六十級。元狩三年，賜爵關內侯，黃金百斤。明年，為右將軍，從大將軍出定襄，迷失道，當斬，贖為庶人。

郭昌，雲中人，以校尉從大將軍。元封四年，以大中大夫為拔胡將軍，屯朔方。還擊昆明，無功，奪印。

荀彘，太原廣武人，以御見，侍中，`師古曰：「以善御得見，因為侍中也。御謂御車也。」`用校尉數從大將軍。元封三年，為左將軍擊朝鮮，無功，坐捕樓舩將軍誅。

最票騎將軍去病凡六出擊匈奴，其四出以將軍，`師古曰：「再出為票姚校尉也。」`斬首虜十一萬餘級。渾邪王以衆降數萬，開河西酒泉之地，西方益少胡寇。四益封，凡萬七千七百戶。其校尉吏有功侯者六人，為將軍者二人。

路博德，西河平州人，以右北平太守從票騎將軍，封邳離侯。票騎死後，博德以衞尉為伏波將軍，伐破南越，益封。其後坐法失侯。為彊弩都尉，屯居延，卒。

趙破奴，太原人。甞亡入匈奴，已而歸漢，為票騎將軍司馬。出北地，封從票侯，坐酎金失侯。後一歲，為匈河將軍，攻胡至匈河水，無功。後一歲，擊虜樓蘭王，後為浞野侯。後六歲，以浚稽將軍將二萬騎擊匈奴左王。左王與戰，兵八萬騎圍破奴，破奴為虜所得，遂沒其軍。居匈奴中十歲，復與其大子安定亡入漢。後坐巫蠱，族。

自衞氏興，大將軍青首封，其後支屬五人為侯。凡二十四歲而五侯皆奪國。征和中，戾太子敗，衞氏遂滅。而霍去病弟光貴盛，自有傳。

贊曰：蘇建甞說責「大將軍至尊重，而天下之賢士大夫無稱焉，`師古曰：「言不為賢士大夫所稱譽。」`願將軍觀古名將所招選者，勉之哉！」`師古曰：「勸令招賢薦士也。」`青謝曰：「自魏其、武安之厚賔客，天子常切齒，彼親待士大夫，招賢黜不肖者，人主之柄也。人臣奉法遵職而已，何與招士！」`師古曰：「與讀曰豫。」`票騎亦方此意，為將如此。`師古曰：「方，比類也。」`

* * *

