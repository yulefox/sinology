<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷四十八‧賈誼傳第十八</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　 <span 
class="style9">卷四十八 ‧ 賈誼傳第十八</span>
        <hr />
        <p>賈誼，雒陽人也，年十八，以能誦詩書屬文稱於郡中。<span 
class="style7">師古曰：「屬謂綴輯之也，言其能為文也。屬音之欲反。」</span>河南守吳公聞其秀材，召置門下，<span 
class="style7">師古曰：「秀，美也。」</span>甚幸愛。文帝初立，聞河南守吳公治平為天下第一，<span 
class="style7">師古曰：「治平，言其政治和平也。」</span>故與李斯同邑，而甞學事焉，<span 
class="style7">師古曰：「事之而從其學也。」</span>徵以為廷尉。廷尉迺言誼年少，頗通諸家之書。文帝召以為博士。</p>
        <p>是時，誼年二十餘，最為少。每詔令議下，<span 
class="style7">師古曰：「謂有詔令出下及遣議事。」</span>諸老先生未能言，誼盡為之對，人人各如其意所出。諸生於是以為能。文帝說之，<span 
class="style7">師古曰：「說讀曰悅。」</span>超遷，歲中至太中大夫。</p>
        <p>誼以為漢興二十餘年，天下和洽，宜當改正朔，易服色制度，定官名，興禮樂。迺草具其儀法，<span 
class="style7">師古曰：「草謂創造之。」</span>色上黃，數用五，為官名悉更，奏之。<span 
class="style7">師古曰：「更，改也。」</span>文帝謙讓未皇也。<span 
class="style7">師古曰：「皇，暇也。自以為不當改制。」</span>然諸法令所更定，及列侯就國，其說皆誼發之。於是天子議以誼任公卿之位。絳、灌、東陽侯、馮敬之屬盡害之，<span 
class="style7">師古曰：「絳，絳侯周勃也。灌，灌嬰也。東陽侯，張相如也。馮敬，時為御史大夫。」</span>迺毀誼曰：「雒陽之人年少初學，專欲擅權，紛亂諸事。」於是天子後亦踈之，不用其議，以誼為長沙王太傅。</p>
        <p>誼旣以適去，<span class="style7">師古曰：「適讀曰讁。其下亦同。」</span>意不自得，及度湘水，<span 
class="style7">師古曰：「湘水出零陵陽海山，北流入江也。」</span>為賦以弔屈原。屈原，楚賢臣也，被讒放逐，作離騷賦，<span 
class="style7">師古曰：「離，遭也。憂動曰騷。遭憂而作此辭。」</span>其終篇曰：「已矣！國亡人，莫我知也。」遂自投江而死。誼追傷之，因以自諭。<span 
class="style7">師古曰：「諭，譬也。」</span>其辭曰：</p>
        <p>　　恭承嘉惠兮，<span class="style7">師古曰：「恭，敬也。嘉惠，謂詔命也。」</span>竢罪長沙。<span 
class="style7">師古曰：「竢，古俟字。俟，待也。」</span>庂聞屈原兮，自湛汨羅。<span 
class="style7">師古曰：「庂，古側字。汨，水名，在長沙羅縣，故曰汨羅。湛讀曰沉。汨音莫歷反。」</span>造託湘流兮，敬弔先生。<span 
class="style7">師古曰：「造，至也。言至湘水而因託其流也。造音千到反。」</span>遭世罔極兮，迺隕厥身。<span 
class="style7">張晏曰：「讒言罔極。」師古曰：「罔，無也。極，中也，無中正之道。一曰極，止也。」</span>烏虖哀哉兮，逢時不祥！<span 
class="style7">師古曰：「虖讀曰呼。」</span>鸞鳳伏竄兮，鴟鴞翱翔。<span 
class="style7">師古曰：「鴟，鴟鵂，怪鳥也。鴞，惡聲之鳥也。鴟音尺夷反。鴞音于驕反。鵂音休。」</span>闒茸尊顯兮，讒諛得志；<span 
class="style7">師古曰：「闒茸，下材不肖之人也。闒音吐盍反。茸音人勇反。」</span>賢聖逆曳兮，方正倒植。<span 
class="style7">師古曰：「植，立也，音值。」</span>謂隨、夷溷兮，<span 
class="style7">應劭曰：「隨，卞隨，湯時廉士，湯以天下讓而不受。夷，伯夷也，不食周粟，餓于首陽之下。」師古曰：「溷，濁也，音胡困反。」</span>謂跖、蹻廉；<span 
class="style7">李竒曰：「跖，秦大盜也。楚之大盜為莊蹻。」師古曰：「跖音之石反。蹻音居略反。莊周云，盜跖，柳下惠之弟，蓋寓言也。」</span>莫邪為鈍兮，<span 
class="style7">應劭曰：「莫邪，吳大夫也，作寶劔，因以冠名。」</span>鈆刀為銛。<span 
class="style7">晉灼曰：「世俗為利為銛徹。」師古曰：「音弋占反。」</span>于嗟默默，生之亡故兮！<span 
class="style7">應劭曰：「默默，不得意也。」鄧展曰：「言屈原無故遇此禍也。」師古曰：「生，先生也。」</span>斡棄周鼎，<span 
class="style7">師古曰：「斡，轉也，音管。」</span>寶康瓠兮。<span 
class="style7">鄭氏曰：「康瓠，瓦盆底也。爾雅曰：『康瓠謂之甈。』」師古曰：「甈音五列反。」</span>騰駕罷牛，驂蹇驢兮；<span 
class="style7">師古曰：「罷讀曰疲。蹇，跛也。」</span>驥垂兩耳，服鹽車兮。<span 
class="style7">師古曰：「駕鹽車也。」</span>章父薦屨，漸不可乆兮；<span 
class="style7">師古曰：「章父，殷冠名也。言冠乃居下，屨反在上也。父讀曰甫。」</span>嗟若先生，獨離此咎兮！<span 
class="style7">應劭曰：「嗟，咨嗟也。勞苦屈原遇此難也。」師古曰：「離，遭也。」</span></p>
        <p>　　誶曰：<span 
class="style7">李竒曰：「誶，告也。」張晏曰：「誶，離騷下章亂也。」師古曰：「誶音碎。」</span>已矣！國其莫吾知兮，<span 
class="style7">師古曰：「一國之人不知我也。」</span>子獨壹鬱其誰語？<span 
class="style7">師古曰：「壹鬱猶怫鬱也。」</span>鳳縹縹其高逝兮，夫固自引而遠去。<span 
class="style7">師古曰：「縹縹，輕舉貌，音匹遙反。」</span>襲九淵之神龍兮，<span 
class="style7">鄧展曰：「襲，重也。」師古曰：「九淵，九旋之川，言至深也。」</span>沕淵潛以自珍；<span 
class="style7">鄧展曰：「沕音昧。」張晏曰：「潛，藏也。」</span>偭蟂獺以隱處兮，<span 
class="style7">服虔曰：「蟂音梟。」應劭曰：「蟂獺，水蟲害魚者也。偭，背也。欲舍蟂獺，從神龍遊也。」師古曰：「偭音面。」</span>夫豈從蝦與蛭螾？<span 
class="style7">服虔曰：「蛭，水蟲。螾，今之螼螾也。」孟康曰：「言龍自絕於蟂獺，況從蝦與蛭螾也。」師古曰：「蝦亦水蟲也，音遐。蛭音質。螾字與蚓同，音引，今合韻，當音弋人反。螼音丘謹反。」</span>所貴聖之神德兮，遠濁世而自臧。使麒麟可係而羈兮，豈云異夫犬羊？般紛紛其離此郵兮，<span 
class="style7">蘇林曰：「般音槃。」孟康曰：「般音班。般，反也。紛紛，搆讒意也。」師古曰：「般，孟音是也。字從丹青之丹。離，遭也。郵，過也。」</span>亦夫子之故也！<span 
class="style7">李竒曰：「亦夫子不如麟鳳之故，離此咎也。」師古曰：「此說非也。賈誼自言今之離郵，亦猶屈原耳。」</span>歷九州而相其君兮，何必懷此都也？<span 
class="style7">師古曰：「言往長沙為傅，不足哀傷，何用苟懷此之都邑，蓋亦誼自寬廣之言。」</span>鳳皇翔于千仞兮，覽德煇而下之；<span 
class="style7">師古曰：「八尺曰仞。千仞，言其極高。」</span>見細德之險微兮，遙增擊而去之。<span 
class="style7">師古曰：「增，重也。言見苛細之人，險阸之證，故重擊其羽而高去。」</span>彼尋常之汙瀆兮，豈容吞舟之魚！<span 
class="style7">應劭曰：「八尺曰尋，倍尋曰常。」師古曰：「水不泄為汙，音一胡反，又音一故反。」</span>橫江湖之鱣鯨兮，固將制於螻螘。<span 
class="style7">如淳曰：「鱣、鯨，皆大魚也。」臣瓚曰：「鱣魚無鱗，口在腹下。鯨魚長者長數里。」晉灼曰：「小水不容大魚，而橫鱣鯨於汙瀆，必為螻螘所制。以況小朝主闇，不容受忠逆之言，亦為讒賊小臣所害。」師古曰：「鱣音竹連反，字或作鱏。鱏亦大魚也，音淫，又音尋。螻音樓，謂螻蛄也。」</span></p>
        <p>誼為長沙傅三年，有服飛入誼舍，止於坐隅。<span class="style7">師古曰：「坐音才卧反。」</span>服似鴞，<span 
class="style7">晉灼曰：「異物志曰『有鳥，小雞，體有文色，土俗因形名之曰服，不能遠飛，行不出域』也。」</span>不祥鳥也。誼旣以適居長沙，長沙卑濕，誼自傷悼，以為壽不得長，迺為賦以自廣。其辭曰：</p>
        <p>　　單閼之歲，四月孟夏，<span 
class="style7">應劭曰：「太歲在卯為單閼。」師古曰：「閼音一葛反。」</span>庚子日斜，服集余舍，<span 
class="style7">孟康曰：「日斜，日昳時。」</span>止于坐隅，貌甚閒暇。<span 
class="style7">師古曰：「閒讀曰閑。」</span>異物來崪，私怪其故，<span 
class="style7">孟康曰：「崪音萃。萃，聚集也。」</span>發書占之，讖言其度。<span 
class="style7">師古曰：「讖，驗也，有徵驗之書也。讖音初禁反。」</span>曰「野鳥入室，主人將去。」問於子服：「余去何之？<span 
class="style7">師古曰：「子服者，言加其美稱也。」</span>吉虖告我，凶言其灾。淹速之度，語余其期。」<span 
class="style7">師古曰：「淹，遟也。」</span></p>
        <p>服迺太息，舉首奮翼，口不能言，請對以意。<span 
class="style7">師古曰：「意字合韻，宜音億。」</span>萬物變化，固亡休息。斡流而遷，或推而還。<span 
class="style7">師古曰：「斡音管。斡，轉也。還讀曰旋。」</span>形氣轉續，變化而嬗。<span 
class="style7">服虔曰：「嬗音如蟬，謂變蛻也。」蘇林曰：「相傳與也。」師古曰：「此即禪代字，合韻故音嬋耳。蘇說是也。」</span>沕穆亡閒，胡可勝言！<span 
class="style7">師古曰：「沕穆，深微貌，胡，何也。言其理深微，不可盡言。沕音勿。」</span>禍兮福所倚，福兮禍所伏；<span 
class="style7">師古曰：「此老子德經之言也。倚音於綺反。」</span>憂喜聚門，吉凶同域。<span 
class="style7">師古曰：「言禍福相因，吉凶不定。」</span>彼吳彊大，夫差以敗；粵棲會稽，句踐伯世。<span 
class="style7">師古曰：「會稽，山名也。句踐避吳之難，保於茲山，故曰棲也。句音鉤。伯讀曰霸。」</span>斯遊遂成，卒被五刑；<span 
class="style7">應劭曰：「李斯西遊於秦，身登相位，二世時為趙高所讒，身伏五刑。」</span>傅說胥靡，迺相武丁。<span 
class="style7">張晏曰：「胥靡，刑名也。傅說被刑，築於傅巖，武丁以為己相。」師古曰：「胥靡，相隨之刑也，解在楚元王傳。」</span>夫禍之與福，何異糾纆！<span 
class="style7">應劭曰：「禍福相為表裏，如糾繩索相附會也。」臣瓚曰：「糾，絞也。纆，索也。」師古曰：「纆音墨。」</span>命不可說，孰知其極？<span 
class="style7">師古曰：「極，止也。」</span>水激則旱，矢激則遠。<span 
class="style7">師古曰：「言水之激疾，則去盡，不能浸潤。矢之激發，則去遠。」</span>萬物回薄，震蕩相轉。雲烝雨降，糾錯相紛。大鈞播物，坱圠無垠。<span 
class="style7">如淳曰：「陶者作器於鈞上，此以造化為大鈞也。」應劭曰：「其氣坱圠，非有限齊也。」師古曰：「今造瓦者謂所轉者為鈞，言造化為人，亦猶陶之造瓦耳。坱音烏朗反。圠音於黠反。」</span>天不可與慮，道不可與謀。遟速有命，烏識其時？<span 
class="style7">師古曰：「烏猶何也。」</span></p>
        <p>　　且夫天地為鑪，造化為工；陰陽為炭，萬物為銅，<span 
class="style7">師古曰：「以冶鑄為喻。」</span>合散消息，安有常則？千變萬化，未始有極。忽然為人，何足控揣；<span 
class="style7">孟康曰：「控，引也。揣，持也。言人生忽然，何足引持自貴惜也。」如淳曰：「控，引也。揣音團。控摶，玩弄愛生之意也。」師古曰：「如說是。」</span>化為異物，又何足患！<span 
class="style7">師古曰：「患合韻音環。」</span>小智自私，賤彼貴我；達人大觀，物亡不可。貪夫徇財，列士徇名；<span 
class="style7">臣瓚曰：「以身從物曰徇。」</span>夸者死權，品庶每生。<span 
class="style7">臣瓚曰：「謂夸泰也。莊子曰『權勢不尤，則夸者悲』。」孟康曰：「每，貪也。」師古曰：「品庶猶庶品也。」</span>怵迫之徒，或趨西東；<span 
class="style7">孟康曰：「怵，為利所誘訹也。迫，迫貧賤，東西趨利也。」師古曰：「誘訹之訹則音戍。或曰，怵，怵惕也，音丑出反，其義兩通。而說者欲改字為鉥，蓋穿鑿耳。」</span>大人不曲，意變齊同。愚士繫俗，僒若囚拘；<span 
class="style7">李竒曰：「僒音塊。」蘇林曰：「音人肩傴僒爾。音欺全反。」師古曰：「蘇音是。」</span>至人遺物，獨與道俱。衆人惑惑，好惡積意；<span 
class="style7">李竒曰：「惑惑，東西也。所好所惡，積之萬億也。」臣瓚曰：「言衆懷好惡，積之心意也。」師古曰：「瓚說是也。意合韻音於力反。」</span>真人恬漠，獨與道息。<span 
class="style7">師古曰：「恬，安也。漠，靜也。」</span>釋智遺形，超然自喪；<span 
class="style7">服虔曰：「絕聖棄智，而亡其身也。」師古曰：「喪合韻音先郎反。」</span>寥廓忽荒，與道翱翔。<span 
class="style7">師古曰：「荒音呼廣反。」</span>乘流則逝，得坎則止；<span 
class="style7">孟康曰：「易『坎為險』，遇險難而止也。」張晏曰：「謂夷易則仕，險難則隱也。」</span>縱軀委命，不私與己。其生兮若浮，其死兮若休。<span 
class="style7">師古曰：「休，息也。」</span>澹虖若深淵之靚，汜虖若不繫之舟。<span 
class="style7">師古曰：「澹，安也，音徒濫反。靚與靜同。氾音敷劔反。」</span>不以生故自保，養空而浮。<span 
class="style7">服虔曰：「道家養空虛，若浮舟也。」</span>德人無累，知命不憂。細故蔕芥，何足以疑！<span 
class="style7">師古曰：「蔕芥，小鯁也。蔕音丑芥反。」</span></p>
        <p>後歲餘，文帝思誼，徵之。至，入見，上方受釐，坐宣室。<span 
class="style7">蘇林曰：「宣室，未央前正室也。」應劭曰：「釐，祭餘肉也。漢儀注祭天地五畤，皇帝不自行，祠還致福。釐音禧。」師古曰：「禧，福也。借釐字為之耳，言受神之福也。」</span>上因感鬼神事，而問鬼神之本。誼具道所以然之故。至夜半，文帝前席。<span 
class="style7">師古曰：「漸迫近誼，聽說其言也。」</span>旣罷，曰：「吾乆不見賈生，自以為過之，今不及也。」迺拜誼為梁懷王太傅。懷王，上少子，愛，而好書，故令誼傅之，數問以得失。<span 
class="style7">師古曰：「漢朝問以國家之事。」</span></p>
        <p>是時，匈奴彊，侵邊。天下初定，制度疏闊。諸侯王僭儗，地過古制，<span 
class="style7">師古曰：「儗，比也，上比於天子。儗音擬。」</span>淮南、濟北王皆為逆誅。誼數上疏陳政事，多所欲匡建，<span 
class="style7">師古曰：「匡，正也，正其失也。建，立也，立制節也。」</span>其大略曰：</p>
        <p>　　臣竊惟事埶，可為痛哭者一，可為流涕者二，可為長大息者六，若其它背理而傷道者，難徧以疏舉。<span 
class="style7">師古曰：「言不可盡條記也。」</span>進言者皆曰天下已安已治矣，<span 
class="style7">師古曰：「進言者，謂陳說於天子前者也。治音直吏反。此下並同。」</span>臣獨以為未也。曰安且治者，非愚則諛，<span 
class="style7">師古曰：「實謂治安，則是愚也；知其不爾而假言之，是諂諛也。」</span>皆非事實知治亂之體者也。夫抱火厝之積薪之下而寢其上，<span 
class="style7">師古曰：「厝，置也，音千故反。」</span>火未及燃，因謂之安，方今之埶，何以異此！本末舛逆，首尾衡決，國制搶攘，<span 
class="style7">　蘇林曰：「搶音濟濟蹌蹌，不安貌也。」晉灼曰：「搶音傖。吳人罵楚人曰傖。傖攘，亂貌也。」師古曰：「晉音是。傖音仕庚反。攘音女庚反。」</span>非甚有紀，<span 
class="style7">師古曰：「紀，理也。」</span>胡可謂治！陛下何不壹令臣得孰數之於前，因陳治安之策，試詳擇焉！</p>
        <p>　　夫射獵之娛，與安危之機孰急？<span 
class="style7">師古曰：「言二事之中，何者為急。」</span>使為治，勞智慮，苦身體，乏鍾鼓之樂，勿為可也。樂與今同，而加之諸侯軌道，兵革不動，<span 
class="style7">師古曰：「軌道，言遵法制也。」</span>民保首領，匈奴賔服，四荒鄉風，<span 
class="style7">師古曰：「鄉讀曰嚮。」</span>百姓素朴，獄訟衰息，大數旣得，則天下順治，海內之氣清和咸理，生為明帝，沒為明神，名譽之美，垂於無窮。禮祖有功而宗有德，使顧成之廟稱為太宗，上配太祖，與漢亡極。建乆安之埶，成長治之業，以承祖廟，以奉六親，至孝也；<span 
class="style7">應劭曰：「六親，父母兄弟妻子也。」</span>以幸天下，以育羣生，至仁也；立經陳紀，輕重同得，後可以為萬世法程，<span 
class="style7">師古曰：「程，式也。」</span>雖有愚幼不肖之嗣，猶得蒙業而安，至明也。以陛下之明達，因使少知治體者得佐下風，致此非難也。<span 
class="style7">師古曰：「少知治體者，誼自謂也。」</span>其具可素陳於前，願幸無忽。<span 
class="style7">師古曰：「忽，怠忘也。」</span>臣謹稽之天地，<span 
class="style7">師古曰：「稽，考也。」</span>驗之往古，桉之當今之務，日夜念此至孰也，雖使禹舜復生，為陛下計，亡以易此。<span 
class="style7">師古曰：「易，改也。」</span></p>
        <p>　　夫樹國固必相疑之埶，<span 
class="style7">鄭氏曰：「今建立國泰大，其勢必固相疑也。」臣瓚曰：「樹國於險固，諸侯強大，則必與天子有相疑之勢也。」師古曰：「鄭說是也。」</span>下數被其殃，上數爽其憂，<span 
class="style7">如淳曰：「爽，忒也。」</span>甚非所以安上而全下也。今或親弟謀為東帝，<span 
class="style7">應劭曰：「淮南厲王長。」</span>親兄之子西鄉而擊，<span 
class="style7">如淳曰：「謂齊悼惠王子興居而為濟北王反，欲擊取滎陽也。」師古曰：「鄉讀曰嚮。」</span>今吳又見告矣。<span 
class="style7">如淳曰：「時吳王又不循漢法，有告之者。」</span>天子春秋鼎盛，<span 
class="style7">應劭曰：「鼎，方也。」</span>行義未過，<span 
class="style7">師古曰：「行音下更反。」</span>德澤有加焉，猶尚如是，況莫大諸侯，<span 
class="style7">師古曰：「莫大，謂無有大於其國者，言最大也。」</span>權力且十此者虖！<span 
class="style7">師古曰：「十倍於此。」</span></p>
        <p>　　然而天下少安，何也？大國之王幼弱未壯，漢之所置傅相方握其事。數年之後，諸侯之王大抵皆冠，<span 
class="style7">師古曰：「大抵，猶言大略也，音丁禮反。其下亦同。」</span>血氣方剛，漢之傅相稱病而賜罷，彼自丞尉以上偏置私人，如此，有異淮南、濟北之為邪！此時而欲為治安，雖堯舜不治。</p>
        <p>　　黃帝曰：「日中必𤑒，操刀必割。」<span class="style7">孟康曰：「𤑒音衞。日中盛者，必暴𤑒也。」臣瓚曰：「太公曰『日中不𤑒，是謂失時；操刀不割，失利之期。』言當及時也。」師古曰：「此語見六韜。𤑒謂暴曬之也。曬音所智反，又音所懈反。」</span>今令此道順而全安，甚易，不肯早為，已迺墮骨肉之屬而抗剄之，<span 
class="style7">應劭曰：「抗其頭而剄之也。」師古曰：「墮，毀也。抗，舉也。剄，割頸也。墮音火規反。剄音工鼎反。」</span>豈有異秦之季世虖！夫以天子之位，乘今之時，因天之助，尚憚以危為安，以亂為治，假設陛下居齊桓之處，將不合諸侯而匡天下乎？臣又知陛下有所必不能矣。假設天下如曩時，<span 
class="style7">師古曰：「曩，久也。謂昔時。」</span>淮陰侯尚王楚，黥布王淮南，彭越王梁，韓信王韓，張敖王趙，貫高為相，盧綰王燕，陳豨在代，令此六七公者皆亡恙，<span 
class="style7">師古曰：「無恙，言無憂病。」</span>當是時而陛下即天子位，能自安乎？臣有以知陛下之不能也。天下殽亂，高皇帝與諸公併起，<span 
class="style7">師古曰：「殽，雜也。併音步鼎反。」</span>非有庂室之埶以豫席之也。<span 
class="style7">應劭曰：「禮，卿大夫之支子為側室。席，大也。」臣瓚曰：「席，藉也。言非有側室之勢為之資藉也。」師古曰：「瓚說是也。」</span>諸公幸者，迺為中涓，其次廑得舍人，<span 
class="style7">師古曰：「廑與僅同。廑，劣也，言纔得舍人。」</span>材之不逮至遠也。高皇帝以明聖威武即天子位，割膏腴之地以王諸公，多者百餘城，少者乃三四十縣，悳至渥也，<span 
class="style7">師古曰：「悳，古德字。渥，厚也，音握。」</span>然其後十年之閒，反者九起。陛下之與諸公，非親角材而臣之也，<span 
class="style7">師古曰：「角，校也，競也。」</span>又非身封王之也，自高皇帝不能以是一歲為安，故臣知陛下之不能也。然尚有可諉者，曰疏，<span 
class="style7">孟康曰：「諉，累也。以疏為累，言不以國也。」蔡謨曰：「諉者，託也。尚可託言信、越等以疏故反，故其下句曰『臣請試言其親者』。親者亦恃彊為亂，明信等不以疏也。」師古曰：「蔡說是矣。諉音女瑞反。」</span>臣請試言其親者。假令悼惠王王齊，元王王楚，中子王趙，幽王王淮陽，共王王梁，<span 
class="style7">師古曰：「共讀曰恭。」</span>靈王王燕，厲王王淮南，六七貴人皆亡恙，當是時陛下即位，能為治虖？臣又知陛下之不能也。若此諸王，雖名為臣，實皆有布衣昆弟之心，<span 
class="style7">師古曰：「自以為於天子為昆弟，而不論君臣之義。」</span>慮亡不帝制而天子自為者。<span 
class="style7">師古曰：「慮，大計也，言諸侯皆欲同皇帝之制度，而為天子之事。」</span>擅爵人，赦死辠，<span 
class="style7">師古曰：「擅，專也。」</span>甚者或戴黃屋，<span 
class="style7">師古曰：「天子車蓋之制。」</span>漢法令非行也。雖行不軌如厲王者，令之不肯聽，召之安可致乎！<span 
class="style7">師古曰：「不軌，謂不修法制也。致，至也。」</span>幸而來至，法安可得加！動一親戚，天下圜視而起，<span 
class="style7">應劭曰：「圜，精正視也。」師古曰：「言驚愕也。」</span>陛下之臣雖有悍如馮敬者，<span 
class="style7">如淳曰：「馮無擇子，名忠直，為御史大夫，奏淮南厲王誅之。」師古曰：「悍，勇也。」</span>適啟其口，匕首已陷其匈矣。<span 
class="style7">師古曰：「始欲發言節制諸侯王，則為刺客所殺。」</span>陛下雖賢，誰與領此？<span 
class="style7">師古曰：「領，理也。」</span>故疏者必危，親者必亂，已然之效也。其異姓負彊而動者，漢已幸勝之矣，又不易其所以然。同姓襲是跡而動，<span 
class="style7">師古曰：「易其所以然，謂改其法制使不然。」</span>旣有徵矣，<span 
class="style7">師古曰：「徵，證驗也。」</span>其埶盡又復然。殃旤之變，未知所移，<span 
class="style7">師古曰：「旤，古禍字。」</span>明帝處之尚不能以安，後世將如之何！</p>
        <p>　　屠牛坦一朝解十二牛，<span 
class="style7">蘇林曰：「孔子時人也。」師古曰：「坦，屠牛者之名也。事見管子。」</span>而芒刃不頓者，<span 
class="style7">師古曰：「芒刃，謂刃之利如豪芒也。頓讀曰鈍。」</span>所排擊剥割，皆衆理解也。<span 
class="style7">師古曰：「解，支節也，音胡懈反。」</span>至於髖髀之所，非斤則斧。<span 
class="style7">師古曰：「髀，股骨也。髖，髀上也。言其骨大，故須斤斧也。髖音寬。髀音陛，又音必爾反。」</span>夫仁義恩厚，人主之芒刃也；權埶法制，人主之斤斧也。今諸侯王皆衆髖髀也，釋斤斧之用，而欲嬰以芒刃，<span 
class="style7">師古曰：「嬰，繞也。」</span>臣以為不缺則折。胡不用之淮南、濟北？埶不可也。<span 
class="style7">晉灼曰：「二國皆反誅。何不施之仁恩？勢不可故也。」</span></p>
        <p>　　臣竊跡前事，<span 
class="style7">師古曰：「尋前事之蹤跡。」</span>大抵彊者先反。淮陰王楚最彊，則最先反；韓信倚胡，則又反；<span 
class="style7">師古曰：「倚，依也，音於綺反。」</span>貫高因趙資，則又反；陳豨兵精，則又反；彭越用梁，則又反；<span 
class="style7">晉灼曰：「用，役用之也。」</span>黥布用淮南，則又反；盧綰最弱，最後反。長沙迺在二萬五千戶耳，功少而最完，埶疏而最忠，非獨性異人也，亦形埶然也。曩令樊、酈、絳、灌據數十城而王，今雖以殘亡可也；<span 
class="style7">晉灼曰：「事勢可亡也。」師古曰：「曩亦謂昔時也。」</span>令信、越之倫列為徹侯而居，雖至今存可也。<span 
class="style7">晉灼曰：「事勢可存。」</span>然則天下之大計可知已。<span 
class="style7">師古曰：「已，語終辭。」</span>欲諸王之皆忠附，則莫若令如長沙王；欲臣子勿菹醢，則莫若令如樊、酈等；欲天下之治安，莫若衆建諸侯而少其力。力少則易使以義，國小則亡邪心。<span 
class="style7">師古曰：「使以義，使之遵禮義也。」</span>令海內之埶如身之使臂，臂之使指，莫不制從，諸侯之君不敢有異心，輻湊並進而歸命天子，雖在細民，且知其安，故天下咸知陛下之明。割地定制，令齊、趙、楚各為若干國，<span 
class="style7">師古曰：「若干，豫設數也。解在食貨志。」</span>使悼惠王、幽王、元王之子孫畢以次各受祖之分地，<span 
class="style7">師古曰：「分音扶問反，次下亦同。」</span>地盡而止，及燕、梁它國皆然。其分地衆而子孫少者，建以為國，空而置之，須其子孫生者，舉使君之。<span 
class="style7">師古曰：「須，待也。」</span>諸侯之地其削頗入漢者，為徙其侯國及封其子孫也，<span 
class="style7">師古曰：「徙其侯國，列侯國邑在諸侯王封內而犬牙相入者，則正其疆界，令其隔絕也。封其子孫者，分諸侯王之國邑，各自封其子孫，而受封之人若有罪黜，其地皆入於漢，故云頗入也。」</span>所以數償之：一寸之地，一人之衆，天子亡所利焉，<span 
class="style7">師古曰：「償者，謂所正列侯疆界，有侵諸侯王者，則漢償之。」</span>誠以定治而已，故天下咸知陛下之廉。地制壹定，宗室子孫莫慮不王，<span 
class="style7">師古曰：「慮，計也。」</span>下無倍畔之心，上無誅伐之志，<span 
class="style7">師古曰：「倍讀曰偝。」</span>故天下咸知陛下之仁。法立而不犯，令行而不逆，貫高、利幾之謀不生，柴竒、開章之計不萌，<span 
class="style7">應劭曰：「柴竒、開章，皆與淮南王謀反者也。」</span>細民鄉善，大臣致順，<span 
class="style7">師古曰：「鄉讀曰嚮。」</span>故天下咸知陛下之義。卧赤子天下之上而安，植遺腹，朝委裘，而天下不亂，<span 
class="style7">服虔曰：「言天下安，雖赤子遺腹在位，猶不危也。」應劭曰：「置遺腹，朝委裘，皆未有所知也。」孟康曰：「委裘，若容衣，天子未坐朝，事先帝裘衣也。」師古曰：「應、孟二說皆是。」</span>當時大治，後世誦聖。<span 
class="style7">師古曰：「稱誦其聖明。」</span>壹動而五業附，陛下誰憚而乆不為此？<span 
class="style7">師古曰：「憚，畏難也，音徒旦反。」</span></p>
        <p>　　天下之埶方病大瘇。<span 
class="style7">如淳曰：「腫足曰瘇。」師古曰：「音上勇反。」</span>一脛之大幾如要，一指之大幾如股，<span 
class="style7">師古曰：「幾，並音巨依反。」</span>平居不可屈信，<span 
class="style7">師古曰：「信讀曰伸。」</span>一二指慉，身慮亡聊。<span 
class="style7">師古曰：「慉謂動而痛也。聊，賴也。慉音丑六反。」</span>失今不治，必為錮疾，<span 
class="style7">師古曰：「錮疾，堅久之疾。」</span>後雖有扁鵲，不能為已。<span 
class="style7">師古曰：「扁鵲，良醫也。為，治也。已，語終辭。」</span>病非徒瘇也，又苦𨂂盭。<span class="style7">師古曰：「𨂂，古蹠字也，音之石反。足下曰蹠，今所呼腳掌是也。盭，古戾字，言足蹠反戾，不可行也。」</span>元王之子，帝之從弟也；<span 
class="style7">師古曰：「楚元王，高帝之弟，其子於文帝為從弟。」</span>今之王者，從弟之子也。惠王，親兄子也；今之王者，兄子之子也。<span 
class="style7">師古曰：「惠王，齊悼惠王。」</span>親者或亡分地以安天下，<span 
class="style7">師古曰：「廣立蕃屏，則天下安，故曰以安天下。」</span>疏者或制大權以偪天子，<span 
class="style7">師古曰：「偪，古逼字。」</span>臣故曰非徒病瘇也，又苦𨂂盭。可痛哭者，此病是也。</p>
        <p>　　天下之埶方倒縣。凡天子者，天下之首，何也？上也。蠻夷者，天下之足，何也？下也。今匈奴嫚娒侵掠，至不敬也，<span 
class="style7">師古曰：「娒，古侮字。」</span>為天下患，至亡已也，<span 
class="style7">師古曰：「亡已，言不可止也。」</span>而漢歲致金絮采繒以奉之。夷狄徵令，是主上之操也；<span 
class="style7">師古曰：「徵，召也。令，號令也。操謂主上之所操持也。操音千高反。」</span>天子共貢，是臣下之禮也。<span 
class="style7">師古曰：「共讀曰恭。」</span>足反居上，首顧居下，<span 
class="style7">師古曰：「顧亦反也，言如人反顧然。」</span>倒縣如此，莫之能解，猶為國有人乎？<span 
class="style7">師古曰：「顛倒如此，而不能解救，豈謂國有明智之人乎？」</span>非亶倒縣而已，<span 
class="style7">師古曰：「亶讀曰但。」</span>又類辟，且病痱。<span 
class="style7">服虔曰：「病癖，不能行也。」師古曰：「辟，足病。痱，風。辟音壁。痱音肥。」</span>夫辟者一面病，痱者一方痛。今西邊北邊之郡，雖有長爵不輕得復，<span 
class="style7">張晏曰：「長爵，高爵也。雖受高爵之賞，猶將禦寇，不得復除逸豫也。」蘇林曰：「輕，易也。不易得復除，言難也。」師古曰：「復音方目反。」</span>五尺以上不輕得息，<span 
class="style7">如淳曰：「五尺謂小兒也。言無大小皆當自為戰備。」</span>斥候望烽燧不得卧，<span 
class="style7">文穎曰：「邊方備胡寇，作高土櫓，櫓上作桔臯，桔臯頭兜零，以薪草置其中，常低之，有寇即火然舉之以相告，曰烽。又多積薪，寇至即燃之，以望其煙，曰燧。」張晏曰：「晝舉烽，夜燔燧也。」師古曰：「張說誤也。晝則燔燧，夜則舉烽。」</span>將吏被介冑而睡，<span 
class="style7">師古曰：「被音皮義反。」</span>臣故曰一方病矣。醫能治之，而上不使，<span 
class="style7">師古曰：「醫者，誼自謂。」</span>可為流涕者此也。</p>
        <p>　　陛下何忍以帝皇之號為戎人諸侯，埶旣卑辱，而旤不息，長此安窮！<span 
class="style7">師古曰：「言長養此患，將何所窮極也。」</span>進謀者率以為是，固不可解也，亡具甚矣。<span 
class="style7">師古曰：「無治安之具。」</span>臣竊料匈奴之衆<span 
class="style7">師古曰：「料，量也，音聊。」</span>不過漢一大縣，以天下之大困於一縣之衆，甚為執事者羞之。陛下何不試以臣為屬國之官以主匈奴？行臣之計，請必係單于之頸而制其命，伏中行說而笞其背，<span 
class="style7">鄭氏曰：「說，奄人也，漢使送公主妻匈奴，說不肯行，強之，因以漢事告匈奴也。」師古曰：「中行，姓。說，名也。行音胡剛反。說讀曰悅。中行說事具在匈奴傳。」</span>舉匈奴之衆唯上之令。<span 
class="style7">師古曰：「聽天子之命。」</span>今不獵猛敵而獵田彘，不搏反寇而搏畜菟，翫細娛而不圖大患，非所以為安也。德可遠施，威可遠加，而直數百里外威令不信，<span 
class="style7">師古曰：「信讀曰伸。」</span>可為流涕者此也。</p>
        <p>　　今民賣僮者，<span class="style7">如淳曰：「僮謂隷妾也。」</span>為之繡衣絲履偏諸緣，<span 
class="style7">服虔曰：「如牙條以作履緣。」師古曰：「偏諸，若今之織成以為要襻及褾領者也。古謂之車馬裠，其上為乘車及騎從之象也。」</span>內之閑中，<span 
class="style7">服虔曰：「閑，賣奴婢闌。」</span>是古天子后服，所以廟而不晏者也，<span 
class="style7">師古曰：「入廟則服之，宴處則不著，蓋貴之也。」</span>而庶人得以衣婢妾。白縠之表，薄紈之裏，緁以偏諸，<span 
class="style7">晉灼曰：「以偏諸緁著衣也。」師古曰：「緁音妾，謂以偏諸緶著之也。緶音步千反。」</span>美者黼繡，<span 
class="style7">師古曰：「黼者，織為斧形。繡者，刺為衆文。」</span>是古天子之服，今富人大賈嘉會召客者以被牆。<span 
class="style7">師古曰：「被音皮義反。」</span>古者以奉一帝一后而節適，<span 
class="style7">師古曰：「得其節而合宜。」</span>今庶人屋壁得為帝服，倡優下賤得為后飾，然而天下不屈者，殆未有也。<span 
class="style7">師古曰：「屈謂財力盡也，音其勿反。」</span>且帝之身自衣皁綈，<span 
class="style7">師古曰：「綈，厚繒也，音徒奚反。」</span>而富民牆屋被文繡；天子之后以緣其領，庶人㜸妾緣其履：<span class="style7">師古曰：「㜸，庶賤者。」</span>此臣所謂舛也。夫百人作之不能衣一人，<span 
class="style7">師古曰：「衣音於旣反。」</span>欲天下亡寒，胡可得也？一人耕之，十人聚而食之，欲天下亡飢，不可得也。飢寒切於民之肌膚，欲其亡為姦邪，不可得也。國已屈矣，<span 
class="style7">師古曰：「屈音其勿反。」</span>盜賊直須時耳，<span 
class="style7">師古曰：「言待時而發。」</span>然而獻計者曰「毋動」，<span 
class="style7">師古曰：「言天下安，不可動搖。」</span>為大耳。<span 
class="style7">如淳曰：「好為大語者。」</span>夫俗至大不敬也，至亡等也，<span 
class="style7">師古曰：「無尊卑之差。」</span>至冒上也，<span 
class="style7">師古曰：「冒，犯也。」</span>進計者猶曰「毋為」，可為長太息者此也。</p>
        <p>　　商君遺禮義，棄仁恩，<span 
class="style7">師古曰：「謂商鞅。」</span>并心於進取，行之二歲，秦俗日敗。故秦人家富子壯則出分，家貧子壯則出贅。<span 
class="style7">應劭曰：「出作贅壻也。」師古曰：「謂之贅壻者，言其不當出在妻家，亦猶人身體之有肬贅，非應所有也。一說，贅，質也，家貧無有聘財，以身為質也。贅音之銳反。分音扶問反。」</span>借父耰鉏，慮有德色；<span 
class="style7">師古曰：「耰，摩田器也，言以耰及鉏借與其父，而容色自矜為恩德也。耰音憂。」</span>母取箕箒，立而誶語。<span 
class="style7">服虔曰：「誶猶罵也。」張晏曰：「誶，責讓也。」師古曰：「張說是也。誶音碎。」</span>抱哺其子，與公併倨；<span 
class="style7">師古曰：「哺，飤也。言婦抱子而哺之，乃與其舅併倨，無禮之甚也。哺音步。併音步鼎反。」</span>婦姑不相說，則反脣而相稽。<span 
class="style7">應劭曰：「稽，計也，相與計校也。」師古曰：「說音悅。稽音工奚反。」</span>其慈子耆利，不同禽獸者亡幾耳。<span 
class="style7">師古曰：「唯有慈愛其子而貪嗜財利，小異於禽獸也。無幾，言不多也。幾音居豈反。」</span>然并心而赴時，猶曰蹷六國，兼天下。<span 
class="style7">蘇林曰：「蹶音厥。」師古曰：「蹶謂拔而取之。」</span>功成求得矣，<span 
class="style7">師古曰：「求得，所求者得也。」</span>終不知反廉愧之節，仁義之厚。<span 
class="style7">師古曰：「反，還也。」</span>信并兼之法，遂進取之業，<span 
class="style7">師古曰：「信讀曰伸，一曰信任。」</span>天下大敗；衆掩寡，智欺愚，勇威怯，壯陵衰，其亂至矣。是以大賢起之，威震海內，德從天下。<span 
class="style7">師古曰：「大賢謂高祖也。德從天下，天下從其德。」</span>曩之為秦者，今轉而為漢矣。然其遺風餘俗，猶尚未改。今世以侈靡相競，而上亡制度，棄禮誼，捐廉恥，日甚，可謂月異而歲不同矣。逐利不耳，慮非顧行也，<span 
class="style7">師古曰：「言其所追赴，唯計利與不耳。念慮之中，非顧行之善惡也。」</span>今其甚者殺父兄矣。盜者剟寢戶之簾，<span 
class="style7">師古曰：「剟謂割取之也。室有東西箱曰廟，無東西箱曰寢，蓋謂陵上之寢。剟音輟。」</span>搴兩廟之器，<span 
class="style7">如淳曰：「搴，取也。兩廟，高祖、惠帝廟也。」師古曰：「搴，拔也，音騫，又音蹇。」</span>白晝大都之中剽吏而奪之金。<span 
class="style7">師古曰：「白晝，晝日也。言白者，謂不陰晦也。剽，劫也，音頻妙反。」</span>矯偽者出幾十萬石粟，<span 
class="style7">服虔曰：「吏矯偽徵發，盈出十萬石粟。」師古曰：「服說非也。幾，近也。言詐為文書，以出倉粟近十萬石耳。非謂徵發於下也。幾音鉅依反。」</span>賦六百餘萬錢，乘傳而行郡國，<span 
class="style7">如淳曰：「此言富者出錢穀，得高爵，或乃為使者，乘傳車循行郡國，以為榮也。」師古曰：「如說亦非也。此又言矯偽之人詐為詔令，妄作賦斂，其數甚多，又詐乘傳而行郡國也。行音下更反。」</span>此其亡行義之先至者也。而大臣特以簿書不報，期會之閒，以為大故。<span 
class="style7">師古曰：「特，徒也。言公卿大臣特以簿書期會為急，不知正風俗、厲行義也。」</span>至於俗流失，世壞敗，因恬而不知怪，<span 
class="style7">師古曰：「恬，安也，音徒兼反。」</span>慮不動於耳目，以為是適然耳。<span 
class="style7">師古曰：「適，當也，謂事理當然。」</span>夫移風易俗，使天下回心而鄉道，類非俗吏之所能為也。<span 
class="style7">師古曰：「鄉讀曰嚮。」</span>俗吏之所務，在於刀筆筐篋，<span 
class="style7">師古曰：「刀所以削書札。筐篋所以盛書。」</span>而不知大體。陛下又不自憂，竊為陛下惜之。</p>
        <p>　　夫立君臣，等上下，使父子有禮，六親有紀，<span 
class="style7">師古曰：「紀，理也。」</span>此非天之所為，人之所設也。夫人之所設，不為不立，不植則僵，不脩則壞。<span 
class="style7">師古曰：「植，建也。僵，偃也，音疆。」</span>筦子曰：<span 
class="style7">師古曰：「筦與管同。管子，管仲也。」</span>「禮義廉恥，是謂四維；四維不張，國乃滅亡。」使筦子愚人也則可，筦子而少知治體，則是豈可不為寒心哉！<span 
class="style7">師古曰：「若以管子為愚人，其言不實，則無禮義廉恥可也。若以管子為微識治體，則當寒心而憂之。」</span>秦滅四維而不張，故君臣乖亂，六親殃戮，姦人並起，萬民離叛，凡十三歲，而社稷為虛。<span 
class="style7">師古曰：「虛讀曰墟，謂丘墟。」</span>今四維猶未備也，故姦人幾幸，而衆心疑惑。<span 
class="style7">師古曰：「幾讀曰兾。次下亦同。」</span>豈如今定經制，<span 
class="style7">師古曰：「經，常也。」</span>令君君臣臣，<span 
class="style7">師古曰：「君為君德，臣為臣道。」</span>上下有差，父子六親各得其宜，姦人亡所幾幸，而羣臣衆信，上不疑惑！<span 
class="style7">師古曰：「衆信謂共為忠信也。」</span>此業壹定，世世常安，而後有所持循矣。<span 
class="style7">師古曰：「執持而順行之。」</span>若夫經制不定，是猶度江河亡維楫，<span 
class="style7">師古曰：「維所以繫船，楫所以刺船也。詩曰『紼縭維之』。楫音集，又音接。」</span>中流而遇風波，舩必覆矣。<span 
class="style7">師古曰：「覆音芳目反。」</span>可為長太息者此也。</p>
        <p>　　夏為天子，十有餘世，而殷受之。殷為天子，二十餘世，而周受之。周為天子，三十餘世，而秦受之。秦為天子，二世而亡。人性不甚相遠也，<span 
class="style7">師古曰：「遠音于萬反。」</span>何三代之君有道之長，而秦無道之暴也？其故可知也。古之王者，太子迺生，<span 
class="style7">師古曰：「迺，始也。」</span>固舉以禮，使士負之，有司齊肅端冕，<span 
class="style7">師古曰：「齊讀曰齋。」</span>見之南郊，見于天也。<span 
class="style7">師古曰：「見音胡電反。」</span>過闕則下，過廟則趨，孝子之道也。故自為赤子而敎固已行矣。<span 
class="style7">師古曰：「赤子，言其新生未有眉髮，其色赤。」</span>昔者成王幼在繈抱之中，召公為太保，周公為太傅，太公為太師。保，保其身體；傅，傅之悳義；師，道之教訓：<span 
class="style7">師古曰：「保，安也。傅，輔也。道讀曰導。其下亦同。」</span>此三公之職也。於是為置三少，皆上大夫也，曰少保、少傅、少師，是與太子宴者也。<span 
class="style7">師古曰：「宴謂安居。」</span>故迺孩提有識，<span 
class="style7">師古曰：「孩，小兒也。提謂提撕之。」</span>三公、三少固明孝仁禮義以道習之，逐去邪人，不使見惡行。於是皆選天下之端士<span 
class="style7">師古曰：「端，正也，直也。」</span>孝悌博聞有道術者以衞翼之，<span 
class="style7">師古曰：「悌音徒繼反。」</span>使與太子居處出入。故太子迺生而見正事，聞正言，行正道，左右前後皆正人也。夫習與正人居之，不能毋正，猶生長於齊不能不齊言也；習與不正人居之，不能毋不正，猶生長於楚之地不能不楚言也。故擇其所耆，<span 
class="style7">師古曰：「耆讀曰嗜。」</span>必先受業，迺得甞之；擇其所樂，必先有習，迺得為之。孔子曰：「少成若天性，習貫如自然。」<span 
class="style7">師古曰：「貫亦習也，音工宦反。」</span>及太子少長，知妃色，<span 
class="style7">師古曰：「妃色，妃匹之色。」</span>則入于學。學者，所學之官也。<span 
class="style7">師古曰：「官謂官舍。」</span>學禮曰：「帝入東學，上親而貴仁，則親踈有序而恩相及矣；帝入南學，上齒而貴信，則長幼有差而民不誣矣；帝入西學，上賢而貴悳，則聖智在位而功不遺矣；帝入北學，上貴而尊爵，則貴賤有等而下不隃矣；<span 
class="style7">師古曰：「隃與踰同，謂越制。」</span>帝入太學，承師問道，退習而考於太傅，太傅罰其不則而匡其不及，<span 
class="style7">師古曰：「則，法也。匡，正也。」</span>則悳智長而治道得矣。此五學者旣成於上，則百姓黎民化輯於下矣。」<span 
class="style7">師古曰：「輯與集同。輯，和也。」</span>及太子旣冠成人，免於保傅之嚴，則有記過之史，<span 
class="style7">師古曰：「有過則記。」</span>徹膳之宰，<span 
class="style7">師古曰：「有闕則諫。」</span>進善之旌，<span 
class="style7">師古曰：「進善言者，立於旌下。」</span>誹謗之木，<span 
class="style7">師古曰：「譏惡事者，書之於木。」</span>敢諫之鼓。<span 
class="style7">師古曰：「欲顯諫者則擊鼓。」</span>瞽史誦詩，工誦箴諫，<span 
class="style7">師古曰：「瞽，無目者也。工，習樂者也。」</span>大夫進謀，士傳民語。習與智長，故切而不媿；<span 
class="style7">師古曰：「每被切磋，故無大過可恥媿之事。」</span>化與心成，故中道若性。三代之禮：春朝朝日，秋暮夕月，所以明有敬也；<span 
class="style7">師古曰：「朝日以朝，夕月以暮，皆迎其初出也。下朝音直遙反。」</span>春秋入學，坐國老，執醬而親餽之，<span 
class="style7">師古曰：「餽字與饋同。」</span>所以明有孝也；行以鸞和，<span 
class="style7">師古曰：「鸞和，車上鈴也，解在禮樂志。」</span>步中采齊，<span 
class="style7">師古曰：「樂詩名也。字或作薺，又作茨，並音才私反。」</span>趣中肆夏，<span 
class="style7">師古曰：「亦樂詩名。趣讀曰趨。趨，疾步也。凡此中者，謂與其節相應也，並音竹仲反。」</span>所以明有度也；其於禽獸，見其生不食其死，聞其聲不食其肉，故遠庖厨，所以長恩，且明有仁也。<span 
class="style7">師古曰：「遠音于萬反。長音竹兩反。」</span></p>
        <p>　　夫三代之所以長乆者，以其輔翼太子有此具也。及秦而不然。其俗固非貴辭讓也，所上者告訐也；<span 
class="style7">師古曰：「訐謂面相斥罪也，音居謁反。」</span>固非貴禮義也，所上者刑罰也。使趙高傅胡亥而敎之獄，所習者非斬劓人，則夷人之三族也。故胡亥今日即位而明日射人，忠諫者謂之誹謗，深計者謂之妖言，其視殺人若艾草菅然。<span 
class="style7">師古曰：「艾讀曰刈。菅，茅也，音姦。」</span>豈惟胡亥之性惡哉？彼其所以道之者非其理故也。<span 
class="style7">師古曰：「道讀曰導。」</span></p>
        <p>　　鄙諺曰：「不習為吏，視已成事。」又曰：「前車覆，後車誡。」夫三代之所以長乆者，其已事可知也；<span 
class="style7">師古曰：「已事，已往之事。」</span>然而不能從者，是不法聖智也。<span 
class="style7">師古曰：「法謂則而効之。」</span>秦世之所以亟絕者，其轍跡可見也；<span 
class="style7">師古曰：「亟，急也，音居力反。車跡曰轍。」</span>然而不避，是後車又將覆也。夫存亡之變，治亂之機，其要在是矣。天下之命，縣於太子；太子之善，在於早諭敎與選左右。<span 
class="style7">師古曰：「諭，曉告也。與猶及也。」</span>夫心未濫而先諭敎，則化易成也；開於道術智誼之指，則敎之力也。若其服習積貫，<span 
class="style7">師古曰：「貫音工宦反。」</span>則左右而已。夫胡、粵之人，生而同聲，耆欲不異，<span 
class="style7">師古曰：「耆讀曰嗜。」</span>及其長而成俗，累數譯而不能相通，行者有雖死而不相為者，<span 
class="style7">蘇林曰：「言其人之行，不能易事相為處。」</span>則敎習然也。臣故曰選左右早諭敎最急。夫敎得而左右正，則太子正矣，太子正而天下定矣。書曰：「一人有慶，兆民賴之。」<span 
class="style7">師古曰：「周書呂刑之辭也。一人，天子也。言天子有善，則兆庶獲其利。」</span>此時務也。</p>
        <p>　　凡人之智，能見已然，不能見將然。<span 
class="style7">師古曰：「將然，謂欲有其事。」</span>夫禮者禁於將然之前，而法者禁於已然之後，是故法之所用易見，而禮之所為生難知也。若夫慶賞以勸善，刑罰以懲惡，先王執此之政，堅如金石，行此之令，信如四時，據此之公，無私如天地耳，豈顧不用哉？<span 
class="style7">師古曰：「顧猶反也。」</span>然而曰禮云禮云者，貴絕惡於未萌，而起敎於微眇，<span 
class="style7">師古曰：「眇，細小也。」</span>使民日遷善遠辠而不自知也。<span 
class="style7">師古曰：「見善則遷，畏罪而離。」</span>孔子曰：「聽訟，吾猶人也，必也使毋訟乎！」<span 
class="style7">師古曰：「論語載孔子之言也。言使吾聽訟，與衆人齊等，然能先以德義化之，使其無訟。」</span>為人主計者，莫如先審取舍；<span 
class="style7">師古曰：「取謂所擇用也。舍謂所棄置也。」</span>取舍之極定於內，而安危之萌應於外矣。<span 
class="style7">師古曰：「極，中也。萌，始生也。」</span>安者非一日而安也，危者非一日而危也，皆以積漸然，不可不察也。人主之所積，在其取舍。以禮義治之者，積禮義；以刑罰治之者，積刑罰。刑罰積而民怨背，禮義積而民和親。故世主欲民之善同，而所以使民善者或異。或道之以德敎，或歐之以法令。<span 
class="style7">師古曰：「道讀曰導。歐與驅同。下皆類此。」</span>道之以德敎者，德敎洽而民氣樂；歐之以法令者，法令極而民風哀。哀樂之感，禍福之應也。秦王之欲尊宗廟而安子孫，與湯武同，然而湯武廣大其德行，六七百歲而弗失，秦王治天下，十餘歲則大敗。此亡它故矣，湯武之定取舍審而秦王之定取舍不審矣。夫天下，大器也。今人之置器，置諸安處則安，置諸危處則危。天下之情與器亡以異，在天子之所置之。湯武置天下於仁義禮樂，而德澤洽，禽獸草木廣裕，<span 
class="style7">師古曰：「裕，饒也。」</span>德被蠻貊四夷，累子孫數十世，此天下所共聞也。秦王置天下於法令刑罰，德澤亡一有，而怨毒盈於世，下憎惡之如仇讎，旤幾及身，<span 
class="style7">師古曰：「幾音鉅依反。」</span>子孫誅絕，此天下之所共見也。是非其明效大驗邪！人之言曰：「聽言之道，必以其事觀之，則言者莫敢妄言。」今或言禮誼之不如法令，敎化之不如刑罰，人主胡不引殷、周、秦事以觀之也？<span 
class="style7">師古曰：「胡，何也。」</span></p>
        <p>　　人主之尊譬如堂，群臣如陛，衆庶如地。故陛九級上，廉遠地，則堂高；<span 
class="style7">師古曰：「級，等也。廉，側隅也。」</span>陛亡級，廉近地，則堂卑。高者難攀，卑者易陵，<span 
class="style7">師古曰：「陵，乘也。」</span>理埶然也。故古者聖王制為等列，內有公卿大夫士，外有公侯伯子男，然後有官師小吏，<span 
class="style7">師古曰：「官師，一官之長。」</span>延及庶人，等級分明，而天子加焉，故其尊不可及也。里諺曰：「欲投鼠而忌器。」此善諭也。鼠近於器，尚憚不投，恐傷其器，況於貴臣之近主乎！<span 
class="style7">師古曰：「近音其靳反。」</span>廉恥節禮以治君子，故有賜死而亡戮辱。是以黥劓之辠不及大夫，以其離主上不遠也。禮不敢齒君之路馬，蹵其芻者有罰；<span 
class="style7">師古曰：「齒謂審其齒歲也。芻，所食之草也。蹵音千六反。」</span>見君之几杖則起，遭君之乘車則下，入正門則趨；君之寵臣雖或有過，刑戮之辠不加其身者，尊君之故也。此所以為主上豫遠不敬也，<span 
class="style7">師古曰：「遠，離也。」</span>所以體貌大臣而厲其節也。<span 
class="style7">師古曰：「體貌，謂加禮容而敬之。」</span>今自王侯三公之貴，皆天子之所改容而禮之也，古天子之所謂伯父、伯舅也，<span 
class="style7">師古曰：「天子呼諸侯長者，同姓則曰伯父，異姓則曰伯舅。伯，長也。」</span>而令與衆庶同黥劓髡刖笞傌棄巿之法，<span 
class="style7">蘇林曰：「傌音罵。」</span>然則堂不亡陛虖？被戮辱者不泰迫虖？<span 
class="style7">師古曰：「迫，迫天子也。」</span>廉恥不行，大臣無迺握重權，大官而有徒隷亡恥之心虖？夫望夷之事，二世見當以重法者，<span 
class="style7">如淳曰：「決罪曰當。閻樂殺二世於望夷宮，本由秦制無忌上之風也。」</span>投鼠而不忌器之習也。</p>
        <p>　　臣聞之，履雖鮮不加於枕，冠雖敝不以苴履。<span 
class="style7">師古曰：「苴者，履中之藉也，音子余反。」</span>夫甞已在貴寵之位，天子改容而體貌之矣，吏民甞俯伏以敬畏之矣，今而有過，帝令廢之可也，退之可也，賜之死可也，滅之可也；若夫束縛之，係緤之，<span 
class="style7">師古曰：「緤謂以長繩係之也。緤音先列反。」</span>輸之司寇，編之徒官，<span 
class="style7">師古曰：「司寇，主刑罰之官。編，次列也。」</span>司寇小吏詈罵而榜笞之，<span 
class="style7">師古曰：「榜音彭。」</span>殆非所以令衆庶見也。夫卑賤者習知尊貴者之一旦，<span 
class="style7">蘇林曰：「知其有一旦之刑。」</span>吾亦迺可以加此也，非所以習天下也，非尊尊貴貴之化也。夫天子之所甞敬，衆庶之所甞寵，死而死耳，賤人安宜得如此而頓辱之哉！</p>
        <p>　　豫讓事中行之君，智伯伐而滅之，<span 
class="style7">師古曰：「行音胡剛反。」</span>移事智伯。及趙滅智伯，豫讓釁面吞炭，<span 
class="style7">鄭氏曰：「釁，漆面以易貌。吞炭，以變聲也。」師古曰：「釁，熏也，以毒藥熏之。」</span>必報襄子，五起而不中。人問豫子，豫子曰：「中行衆人畜我，我故衆人事之；智伯國士遇我，我故國士報之。」故此一豫讓也，反君事讎，行若狗彘，已而抗節致忠，行出虖列士，人主使然也。故主上遇其大臣如遇犬馬，彼將犬馬自為也；如遇官徒，彼將官徒自為也。頑頓亡恥<span 
class="style7">師古曰：「頓讀曰鈍。」</span>奊詬亡節，<span 
class="style7">師古曰：「奊詬，謂無志分也。奊音胡結反。詬音后。」</span>廉恥不立，且不自好，<span 
class="style7">師古曰：「自好猶言自喜也。好音呼倒反。」</span>苟若而可，<span 
class="style7">師古曰：「若猶然。」</span>故見利則逝，<span 
class="style7">師古曰：「逝，往也。」</span>見便則奪。主上有敗，則因而挻之矣；<span 
class="style7">服虔曰：「音挻起。」師古曰：「挻音式延反。」</span>主上有患，則吾苟免而已，立而觀之耳；有便吾身者，則欺賣而利之耳。人主將何便於此？<span 
class="style7">師古曰：「此於人主為不便也。便音頻面反。」</span>羣下至衆，而主上至少也，所託財器職業者粹於羣下也。<span 
class="style7">蘇林曰：「粹，純也。言其勢悉在群下。」</span>俱亡恥，俱苟妄，則主上最病。故古者禮不及庶人，刑不至大夫，所以厲寵臣之節也。古者大臣有坐不廉而廢者，不謂不廉，曰「簠簋不飾」；<span 
class="style7">師古曰：「簠簋，所以盛飯也。方曰簠，圓曰簋。簠音甫，又音扶。簋音軌。」</span>坐汙穢淫亂男女亡別者，不曰汙穢，曰「帷薄不脩」；坐罷軟不勝任者，不謂罷軟，曰「下官不職」。<span 
class="style7">師古曰：「罷，廢於事也。軟，弱也。罷讀曰疲。軟音人兖反。」</span>故貴大臣定有其辠矣，猶未斥然正以謼之也，<span 
class="style7">師古曰：「謼，古呼字。」</span>尚遷就而為之諱也。故其在大譴大何之域者，<span 
class="style7">師古曰：「譴，責也。何，問也。域，界局也。」</span>聞譴何則白冠氂纓，<span 
class="style7">鄭氏曰：「以毛作纓。白冠，喪服也。」</span>盤水加劔，造請室而請辠耳，<span 
class="style7">應劭曰：「請室，請罪之室。」蘇林曰：「音絜清。胡公漢官車駕出有請室令在前先驅，此官有別獄也。」如淳曰：「水性平，若己有正罪，君以平法治之也。加劔，當以自刎也。或曰，殺牲者以盤水取頸血，故示若此也。」師古曰：「應、如二說皆是。」</span>上不執縛係引而行也。其有中罪者，聞命而自弛，<span 
class="style7">師古曰：「中罪，非大非小也。弛，廢也，自廢而死。弛音式爾反。」</span>上不使人頸盭而加也。<span 
class="style7">蘇林曰：「不戾其頸而親加刀鋸也。」師古曰：「盭，古戾字，音廬結反。」</span>其有大辠者，聞命則北面再拜，跪而自裁，<span 
class="style7">師古曰：「裁，謂自刑殺也。」</span>上不使捽抑而刑之也，<span 
class="style7">師古曰：「捽，持頭髮也。抑謂按之也。捽音才兀反。」</span>曰：「子大夫自有過耳！<span 
class="style7">服虔曰：「子者，男子美號。」</span>吾遇子有禮矣。」遇之有禮，故羣臣自憙；<span 
class="style7">師古曰：「憙讀曰喜，音許吏反。憙，好也，好為志氣也。」</span>嬰以廉恥，故人矜節行。<span 
class="style7">師古曰：「嬰，加也。矜，尚也。」</span>上設廉恥禮義以遇其臣，而臣不以節行報其上者，則非人類也。故化成俗定，則為人臣者主耳忘身，<span 
class="style7">孟康曰：「唯為主耳，不念其身。」</span>國耳忘家，公耳忘私，利不苟就，害不苟去，唯義所在。上之化也，故父兄之臣誠死宗廟，法度之臣誠死社稷，輔翼之臣誠死君上，守圄扞敵之臣誠死城郭封疆。故曰聖人有金城者，比物此志也。<span 
class="style7">李竒曰：「志，記也。凡此上陳廉恥之事，皆古記也。」如淳曰：「比謂比方也。使忠臣以死社稷之志，比於金城也。」師古曰：「二家之說皆非也。此言聖人厲此節行以御群下，則人皆懷德，戮力同心，國家安固不可毀，狀若金城也。尋其下文，義可曉矣。」</span>彼且為我死，故吾得與之俱生；彼且為我亡，故吾得與之俱存；夫將為我危，故吾得與之皆安。<span 
class="style7">師古曰：「夫，夫人也，亦猶彼人耳。夫音扶。」</span>顧行而忘利，守節而伏義，故可以託不御之權，可以寄六尺之孤。<span 
class="style7">應劭曰：「言念主忘身，憂國忘家，如此，可託權柄，不須復制御也。六尺之孤，未能自立者也。」</span>此厲廉恥行禮誼之所致也，主上何喪焉！<span 
class="style7">師古曰：「如此則於主上無所失。」</span>此之不為，而顧彼之乆行，<span 
class="style7">服虔曰：「彼謂亡國也。」師古曰：「顧，反也。久謂久行之也。言何不為投鼠忌器之法，而反久行無陛級之事。」</span>故曰可為長大息者此也。<span 
class="style7">師古曰：「誼上疏言可為長太息者六，今此至三而止，蓋史家直取其要切者耳。故下贊云掇其切於世事者著於傳。」</span></p>
        <p>是時丞相絳侯周勃免就國，人有告勃謀反，逮繫長安獄治，卒亡事，復爵邑，故賈誼以此譏上。上深納其言，養臣下有節。是後大臣有罪，皆自殺，不受刑。至武帝時，稍復入獄，自甯成始。</p>
        <p>初，文帝以代王入即位，後分代為兩國，立皇子武為代王，參為太原王，小子勝則梁王矣。後又徙代王武為淮陽王，而太原王參為代王，盡得故地。居數年，梁王勝死，亡子。誼復上疏曰：</p>
        <p>　　陛下即不定制，如今之埶，不過一傳再傳，<span 
class="style7">服虔曰：「一二傳世也。」</span>諸侯猶且人恣而不制，豪植而大強，<span 
class="style7">師古曰：「植，立也。」</span>漢法不得行矣。陛下所以為蕃扞及皇太子之所恃者，<span 
class="style7">師古曰：「蕃翰得宜，則嗣王安固，故云皇太子之所恃也。」</span>唯淮陽、代二國耳。代北邊匈奴，與強敵為鄰。能自完則足矣。而淮陽之比大諸侯，廑如黑子之著面，<span 
class="style7">師古曰：「黑子，今所謂黶子也。著音直略反。」</span>適足以餌大國耳，<span 
class="style7">師古曰：「餌謂為其所吞食。」</span>不足以有所禁禦。方今制在陛下，制國而令子適足以為餌，豈可謂工哉！人主之行異布衣。布衣者，飾小行，競小廉，以自託於鄉黨，人主唯天下安社稷固不耳。高皇帝瓜分天下以王功臣，反者如蝟毛而起，<span 
class="style7">師古曰：「蝟，蟲名也，其毛為刺，音謂。」</span>以為不可，故蔪去不義諸侯而虛其國。<span 
class="style7">如淳曰：「不義諸侯，彭越、黥布等。」師古曰：「蔪讀與芟同，謂芟刈之。」</span>擇良日，立諸子雒陽上東門之外，<span 
class="style7">師古曰：「諸侯國皆在關東，故於東門外立之也。東面最北出門曰上東門。」</span>畢以為王，<span 
class="style7">師古曰：「畢猶盡。」</span>而天下安。故大人者，不牽小行，以成大功。</p>
        <p>　　今淮南地遠者或數千里，越兩諸侯，<span class="style7">師古曰：「越，過也。兩諸侯，梁及淮陽。」</span>而縣屬於漢。<span 
class="style7">師古曰：「為縣而屬漢。」</span>其吏民繇役往來長安者，自悉而補，中道衣敝，<span 
class="style7">應劭曰：「自悉其家資財，補縫作衣。」師古曰：「悉，盡也。」</span>錢用諸費稱此，<span 
class="style7">師古曰：「稱音尺孕反。」</span>其苦屬漢而欲得王至甚，逋逃而歸諸侯者已不少矣。其埶不可乆。臣之愚計，願舉淮南地以益淮陽，而為梁王立後，割淮陽北邊二三列城<span 
class="style7">孟康曰：「列城，縣。」</span>與東郡以益梁；不可者，可徙代王而都睢陽。梁起於新郪以北著之河，<span 
class="style7">師古曰：「新郪，潁川縣也。郪音千移反。著音直略反。」</span>淮陽包陳以南揵之江，<span 
class="style7">晉灼曰：「包，取也。」如淳曰：「揵謂立封界也。或曰，揵，接也。」師古曰：「揵音鉅偃反。」</span>則大諸侯之有異心者，破膽而不敢謀。梁足以扞齊、趙，淮陽足以禁吳、楚，陛下高枕，終亡山東之憂矣，此二世之利也。<span 
class="style7">如淳曰：「從誼言可二世安耳。」師古曰：「言帝身及太子嗣位之時。」</span>當今恬然，適遇諸侯之皆少，<span 
class="style7">師古曰：「恬，安也。少謂年少。」</span>數歲之後，陛下且見之矣。夫秦日夜苦心勞力以除六國之旤，今陛下力制天下，頤指如意，<span 
class="style7">如淳曰：「但動頤指麾，則所欲皆如意。」</span>高拱以成六國之旤，難以言智。苟身亡事，畜亂宿旤，孰視而不定，<span 
class="style7">師古曰：「畜讀曰蓄。」</span>萬年之後，傳之老母弱子，將使不寧，不可謂仁。臣聞聖主言問其臣而不自造事，<span 
class="style7">師古曰：「欲發言則問其臣。」</span>故使人臣得畢其愚忠。唯陛下財幸！<span 
class="style7">師古曰：「財與裁同。裁擇而幸從其言。」</span></p>
        <p>文帝於是從誼計，迺徙淮陽王武為梁王，北界泰山，西至高陽，得大縣四十餘城；徙城陽王喜為淮南王，撫其民。</p>
        <p>時又封淮南厲王四子皆為列侯。誼知上必將復王之也，上疏諫曰：「竊恐陛下接王淮南諸子，<span 
class="style7">孟康曰：「接音挾，挾持欲王淮南諸子也。」臣瓚曰：「謂以恩接待而王之。」師古曰：「二說皆非也。謂接今時當即王之，言不久也。接猶續也，猶今人言續復也。」</span>曾不與如臣者孰計之也。淮南王之悖逆亡道，<span 
class="style7">師古曰：「悖，惑也，音布內反。」</span>天下孰不知其辠？陛下幸而赦遷之，自疾而死，天下孰以王死之不當？今奉尊罪人之子，適足以負謗於天下耳。<span 
class="style7">師古曰：「言若尊王其子，則是厲王無罪，漢枉殺之。」</span>此人少壯，豈能忘其父哉？<span 
class="style7">師古曰：「少壯，猶言稍長大。」</span>白公勝所為父報仇者，大父與伯父、叔父也。<span 
class="style7">師古曰：「白公，楚平王之孫，太子建之子也。大父即祖，謂平王也。伯父、叔父，平王諸子也。事見春秋傳。」</span>白公為亂，非欲取國代主，發忿快志，剡手以衝仇人之匈，<span 
class="style7">師古曰：「剡，利也，音弋冉反。」</span>固為俱靡而已。<span 
class="style7">師古曰：「言與仇人俱滅斃也。靡，碎也，音武皮反。」</span>淮南雖小，黥布甞用之矣，漢存特幸耳。<span 
class="style7">師古曰：「言漢之勝布得存，此直天幸耳。」</span>夫擅仇人足以危漢之資，於策不便。<span 
class="style7">師古曰：「言假四子以資權，則當危漢。」</span>雖割而為四，四子一心也。予之衆，積之財，此非有子胥、白公報於廣都之中，即疑有剸諸、荊軻起於兩柱之閒，<span 
class="style7">師古曰：「剸諸刺吳王，荊軻刺秦皇。事見春秋傳及燕丹子也。」</span>所謂假賊兵為虎翼者也。<span 
class="style7">應劭曰：「周書云『無為虎傅翼，將飛入邑，擇人而食之。』」</span>願陛下少留計！」</p>
        <p>梁王勝墜馬死，<span class="style7">李竒曰：「文三王傳言揖，此言勝，為有兩名。」</span>誼自傷為傅無狀，<span 
class="style7">師古曰：「無善狀。」</span>常哭泣，後歲餘，亦死。賈生之死，年三十三矣。</p>
        <p>後四歲，齊文王薨，亡子。文帝思賈生之言，迺分齊為六國，盡立悼惠王子六人為王；又遷淮南王喜於城陽，而分淮南為三國，盡立厲王三子以王之。後十年，文帝崩，景帝立，三年而吳、楚、趙與四齊王合從舉兵，<span 
class="style7">韋昭曰：「四齊王，膠東、膠西、菑川、濟南也。」師古曰：「從音子容反。」</span>西鄉京師，<span 
class="style7">師古曰：「鄉讀曰嚮。」</span>梁王扞之，卒破七國。至武帝時，淮南厲王子為王者兩國亦反誅。</p>
        <p>孝武初立，舉賈生之孫二人至郡守。賈嘉最好學，世其家。<span class="style7">師古曰：「言繼其家業。」</span></p>
        <p>贊曰：劉向稱「賈誼言三代與秦治亂之意，其論甚美，通達國體，雖古之伊、管未能遠過也。<span 
class="style7">師古曰：「伊，伊尹。管，管仲。」</span>使時見用，功化必盛。為庸臣所害，甚可悼痛。」追觀孝文玄默躬行以移風俗，<span 
class="style7">師古曰：「躬行，謂身親儉約之行也，自追觀以下，並史家之詞。」</span>誼之所陳略施行矣。及欲改定制度，以漢為土德，色上黃，數用五，及欲試屬國，施五餌三表以係單于，<span 
class="style7">師古曰：「賈誼書愛人之狀，好人之技，仁道也；信為大操，常義也；愛好有實，已諾可期，十死一生，彼將必至：此三表也。賜之盛服車乘以壞其目；賜之盛食珍味以壞其口；賜之音樂婦人以壞其耳；賜之高堂邃宇府庫奴婢以壞其腹；於來降者，以上召幸之，相娛樂，親酌而手食之，以壞其心：此五餌也。」</span>其術固以疏矣。誼亦天年早終，雖不至公卿，未為不遇也。凡所著述五十八篇，掇其切於世事者著于傳云。<span 
class="style7">師古曰：「掇，拾也，音丁活反。」</span></p>
        <hr />
    </div>
    <div class="next1">
<a href="047.htm">上卷</a> / <a href="a02.htm">漢書目錄</a> / <a 
href="049.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

