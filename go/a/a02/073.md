

##### 漢書
	`卷七十三 ‧ 韋賢傳第四十三`

* * *

韋賢字長孺，魯國鄒人也。其先韋孟，家本彭城，為楚元王傅，傅子夷王及孫王戊。`師古曰：「官為楚王傅而歷相三王也。」`戊荒淫不遵道，孟作詩風諫。後遂去位，徙家於鄒，又作一篇。其諫詩曰：

　　肅肅我祖，國自豕韋，`應劭曰：「在商為豕韋氏也。」`黼衣朱紱，四牡龍旂。`師古曰：「黼衣畫為斧形，而白與黑為彩也。朱紱為朱裳畫為亞文也。亞，古弗字也，故因謂之。紱字又作黻，其音同聲。」`彤弓斯征，撫寧遐荒，`師古曰：「言受彤弓之賜，於此得專征伐也。」`緫齊羣邦，以翼大商，`師古曰：「翼，佐助也。」`迭彼大彭，勳績惟光。`應劭曰：「國語曰『大彭、豕韋為商伯』。」師古曰：「迭，互也。自言豕韋氏與大彭互為伯於殷商也。迭音徒結反。」`至于有周，歷世會同。`師古曰：「繼為諸侯預盟會之事也。」`王赧聽譖，寔絕我邦。`應劭曰：「王赧，周末王，聽讒受譖，絕豕韋氏也。」`我邦旣絕，厥政斯逸，`應劭曰：「言自絕豕韋氏之後，政敎逸漏，不由王者也。」臣瓚曰：「逸，放也。管仲曰『令而不行謂之放』。」師古曰：「瓚說是也。」`賞罰之行，非繇王室。`師古曰：「繇與由同也。」`庶尹羣后，靡扶靡衞，五服崩離，宗周以隊。`應劭曰：「五服謂甸服、侯服、綏服、要服、荒服也。」師古曰：「庶尹，衆官之長也。群后，諸侯也。隊，失也，音直類反。」`我祖斯微，䙴于彭城，`師古曰：「言我之先祖於此遂微也。䙴，古遷字。其下並同。」`在予小子，勤誒厥生，`師古曰：「誒，歎聲，音許其反。」`阸此嫚秦，耒耜以耕。`師古曰：「言遭秦暴嫚，無有列位，躬耕於野。」`悠悠嫚秦，上天不寧，迺眷南顧，授漢于京。`師古曰：「高祖起在豐沛，於秦為南，故曰南顧。言以秦之京邑，授與漢也。」`

　　於赫有漢，四方是征，`師古曰：「於讀曰烏。烏，歎辭也。赫，明貌。凡此詩中諸歎辭稱於者，其音皆同。」`靡適不懷，萬國𨔁平。`師古曰：「懷，思也，來也。𨔁，古攸字。攸，所也。言漢兵所往之處，人皆思附而來，萬國所以平也。」`迺命厥弟，建侯於楚，俾我小臣，惟傅是輔。兢兢元王，恭儉淨壹，`師古曰：「兢兢，謹戒也。」`惠此黎民，納彼輔弼。饗國漸世，垂烈于後，`師古曰：「元王立二十七年而薨，垂遺業於後嗣也。」`迺及夷王，克奉厥緒。咨命不永，唯王統祀，`師古曰：「咨，嗟也。永，長也。夷王立四年而薨，戊乃嗣位，故言不永也。」`左右陪臣，此惟皇士。`師古曰：「爾雅云：『皇，正也。』」`

　　如何我王，不思守保，不惟履冰，以繼祖考！`師古曰：「惟亦思也，言不思念敬慎如履薄冰之義，用繼其祖考之業也。」`邦事是廢，逸游是娛，犬馬繇繇，是放是驅。`師古曰：「繇與悠同。悠悠，行貌。放，放犬也。驅，驅馬也。」`務彼鳥獸，忽此稼苗，烝民以匱，我王以媮。`師古曰：「媮與愉同，樂也。言衆人失此稼穡，以致困匱，而王反以為樂也。」`所弘非德，所親非俊，唯囿是恢，唯諛是信。`師古曰：「恢，大也。諛，諂言也。」`睮睮諂夫，咢咢黃髮，`如淳曰：「睮睮，自媚貌也。」師古曰：「咢咢，直言也。睮音踰。咢音五各反。」`如何我王，曾不是察！旣藐下臣，追欲從逸，`應劭曰：「藐，遠也。言疏遠忠賢之輔，追情欲，從逸遊也。」臣瓚曰：「藐，陵藐也。」師古曰：「藐與邈同。應說是也。下臣，孟自謂也。從讀曰縱。」`嫚彼顯祖，輕茲削黜。

　　嗟嗟我王，漢之睦親，`師古曰：「睦，密也，言服屬近。」`曾不夙夜，以休令聞！`師古曰：「休，美也。令，善也。聞，聲名也。」`穆穆天子，臨爾下土，明明羣司，執憲靡顧。`師古曰：「靡，無也。言執天子之法，無所顧望也。顧讀如古，協韻。」`正遐繇近，殆其怙茲，`師古曰：「言欲正遠人，先從近親始，而王怙恃與漢戚屬，不自勗慎，以致危殆也。繇讀與由同。」`嗟嗟我王，曷不此思！

　　非思非鑒，嗣其罔則，`師古曰：「不思鑒戒之義，是令後嗣無所法則也。」`彌彌其失，岌岌其國。`應劭曰：「彌彌猶稍稍也，罪過茲甚也。岌岌，欲毀壞也。」師古曰：「岌岌，危動貌，音五合反。」`致冰匪霜，致隊靡嫚，瞻惟我王，昔靡不練。`師古曰：「言堅冰之成起於微霜，隕隊之咎由於怠嫚也。練猶閱歷之，言往昔之事，皆在王心，無所不閱也。」`興國救顛，孰違悔過，追思黃髮，秦繆以霸。`師古曰：「言興復邦國，救止顛隊之道，無如能自悔其過惡。秦穆公伐鄭，為晉所敗而歸，乃作秦誓曰：『雖則員然，尚猶詢茲黃髮，則罔所愆。』謂雖有員然之失，庶幾以道謀於黃髮之賢，則行無所過矣。黃髮，老壽之人也，謂髮落更生黃者也。員與云同。」`歲月其徂，年其逮耇，`師古曰：「逮，及也。耇者，老人面色如垢也。言歲月驟往，年將及耇，不可殆忽。」`於昔君子，庶顯于後。`師古曰：「於，歎辭也。言昔之君子，庶幾善道，所以能光顯於後世也。」`我王如何，曾不斯覽！`師古曰：「覽，視也，協韻音濫。」`黃髮不近，胡不時監！`師古曰：「黃髮不近者，斥遠耇老之人也。近音其靳反。」`

其在鄒詩曰：

　　微微小子，旣耇且陋，`師古曰：「自言年老，材質鄙陋也。」`豈不牽位，穢我王朝。`應劭曰：「言豈不戀此爵位乎？以王朝汙穢不肅清故也。」師古曰：「此說非也。恐己穢王朝，所以去耳，故下又言『懼穢此征』也。」`王朝肅清，唯俊之庭，顧瞻余躬，懼穢此征。`李竒曰：「於此便行也。」師古曰：「此皆孟已去遜辭，不欲顯王之過惡也。」`

　　我之退征，請于天子，天子我恤，矜我髮齒。赫赫天子，明悊且仁，縣車之義，以洎小臣。`應劭曰：「古者七十縣車致仕。洎，及也。天子以縣車之義及我也。」師古曰：「洎音鉅異反。」`嗟我小子，豈不懷土？庶我王寤，越遷于魯。`應劭曰：「言豈不懷土乎？庶幾王之寤覺，欲還輔相之，相近居魯也。」`

　　旣去禰祖，惟懷惟顧，`師古曰：「父廟曰禰。言去其父祖舊居，所以懷顧也。禰音乃禮反。」`祁祁我徒，戴負盈路。`師古曰：「祁祁，衆貌。一曰祁祁，徐行也。徒謂學徒也。戴負者，謂隨其徙居也。」`爰戾于鄒，鬋茅作堂，`師古曰：「戾，至也。鬋字與剪同。」`我徒我環，築室于牆。`師古曰：「環，遶也。」`

　　我旣䙴逝，心存我舊，夢我瀆上，立于王朝。`應劭曰：「瀆上，孟所居彭城東里名也。猶不忘本也。」`其夢如何？夢爭王室。其爭如何？夢王我弼。`師古曰：「弼，戾也。言夢爭王室之事，王違戾我言也。」`寤其外邦，歎其喟然，`師古曰：「夢在王朝，及寐之寤，乃在鄒也。寤，覺也。喟音丘位反。覺音工効反。」`念我祖考，泣涕其漣。`師古曰：「漣漣，泣下貌，音連。」`微微老夫，咨旣遷絕，`師古曰：「咨，嗟也。絕謂與舊居絕也。」`洋洋仲尼，視我遺烈。`師古曰：「洋洋，美盛也。烈，業也。視讀曰示。孔子，鄒人，故言示我遺業也。洋音祥，又音羊。」`濟濟鄒魯，禮義唯恭，誦習弦歌，于異他邦。`師古曰：「言禮樂之敎，不同餘土也。」`我雖鄙耇，心其好而，我徒侃爾，樂亦在而。`師古曰：「而者，句端之辭。侃，和樂貌，音口旦反。」`

孟卒于鄒。或曰其子孫好事，述先人之志而作是詩也。

自孟至賢五世。賢為人質朴少欲，篤志於學，`師古曰：「篤，厚也。」`兼通禮、尚書，以詩敎授，號稱鄒魯大儒。徵為博士，給事中，進授昭帝詩，稍遷光祿大夫詹事，至大鴻臚。昭帝崩，無嗣，大將軍霍光與公卿共尊立孝宣帝。帝初即位，賢以與謀議，`師古曰：「與讀曰豫。」`安宗廟，賜爵關內侯，食邑。徙為長信少府。`師古曰：「長信者，太后宮名，為太后官屬也。」`以先帝師，甚見尊重。本始三年，代蔡義為丞相，封扶陽侯，`孟康曰：「屬沛郡。」`食邑七百戶。時賢七十餘，為相五歲，地節三年以老病乞骸骨，賜黃金百斤，罷歸，加賜弟一區。丞相致仕自賢始。年八十二薨，謚曰節侯。

賢四子：長子方山為高寢令，早終；次子弘，至東海太守；次子舜，留魯守墳墓；少子玄成，復以明經歷位至丞相。故鄒魯諺曰：「遺子黃金滿籯，不如一經。」`如淳曰：「籯，竹器，受三四斗。今陳留俗有此器。」蔡謨曰：「滿籯者，言其多耳，非器名也。若論陳留之俗，則我陳人也，不聞有此器。」師古曰：「許慎說文解字云『籯，笭也』，楊雄方言云『陳、楚、宋、魏之間謂筲為籯』，然則筐籠之屬是也。今書本籯字或作盈，又是盈滿之義，蓋兩通也。」`

玄成字少翁，以父任為郎，常侍騎。少好學，修父業，尤謙遜下士。`師古曰：「下音胡亞反。」`出遇知識步行，輒下從者，與載送之，`師古曰：「輟從者之車馬也。」`以為常。其接人，貧賤者益加敬，繇是名譽日廣。`師古曰：「繇與由同。」`以明經擢為諫大夫，遷大河都尉。`服虔曰：「今東平郡也。本為濟東國，後王國除，為大河郡。」`

初，玄成兄弘為太常丞，職奉宗廟，典諸陵邑，煩劇多罪過。父賢以弘當為嗣，故勑令自免。`師古曰：「恐其有罪見黜，妨為繼嗣，故令以病去官也。」`弘懷謙，不去官。`師古曰：「謂若欲代父為侯，故避嫌不肯也。」`及賢病篤，弘竟坐宗廟事繫獄，罪未決。室家問賢當為後者，賢恚恨不肯言。於是賢門下生博士義倩等與宗家計議，`師古曰：「博士姓義名倩也。宗家，賢之同族也。倩音千見反。」`共矯賢令，`師古曰：「矯，託也。」`使家丞上書言大行，`師古曰：「為文書於大行，以言其事也。」`以大河都尉玄成為後。賢薨，玄成在官聞喪，又言當為嗣，玄成深知其非賢雅意，即陽為病狂，卧便利，`師古曰：「便利，大小便。」`妄笑語昬亂。徵至長安，旣葬，當襲爵，以狂不應召。大鴻臚奏狀，章下丞相御史案驗。玄成素有名聲，士大夫多疑其欲讓爵辟兄者。`師古曰：「辟讀曰避。」`案事丞相史迺與玄成書曰：`師古曰：「即案驗玄成事者。」`「古之辭讓，必有文義可觀，故能垂榮於後。今子獨壞容貌，蒙恥辱，為狂癡，光曜晻而不宣。`師古曰：「晻讀與暗同。」`微哉！子之所託名也。`李竒曰：「名，聲名也。」`僕素愚陋，過為宰相執事，`師古曰：「過猶謬也。」`願少聞風聲。不然，恐子傷高而僕為小人也。」玄成友人侍郎章亦上疏言：「聖王貴以禮讓為國，宜優養玄成，勿枉其志，`師古曰：「枉，屈也。」`使得自安衡門之下。」`師古曰：「衡門，謂橫一木於門上，貧者之所居也。」`而丞相御史遂以玄成實不病，劾奏之。有詔勿劾，引拜。玄成不得已受爵。宣帝高其節，以玄成為河南太守。兄弘太山都尉，遷東海太守。

數歲，玄成徵為未央衛尉，遷太常。坐與故平通侯楊惲厚善，惲誅，黨友皆免官。後以列侯侍祀孝惠廟，當晨入廟，天雨淖，`師古曰：「淖，泥也，音女敎反。」`不駕駟馬車而騎至廟下。有司劾奏，等輩數人皆削爵為關內侯。玄成自傷貶黜父爵，歎曰：「吾何面目以奉祭祀！」作詩自劾責，曰：

　　赫矣我祖，侯于豖韋，賜命建伯，有殷以綏。`師古曰：「建，立也。立為伯也。綏，安也。以有此伯，故天下安也。」`厥績旣昭，車服有常，朝宗商邑，四牡翔翔。`師古曰：「翔翔，安舒貌。」`德之令顯，慶流于裔，宗周至漢，羣后歷世。`應劭曰：「歷世有爵位。」`

　　肅肅楚傅，輔翼元、夷，`師古曰：「元王、夷王也。」`厥駟有庸，惟慎惟祗。`孟康曰：「駟，駟馬也。尚書『車服以庸』。庸，功也。」師古曰：「庸亦常也，即上車服有常同義也。祗，敬也。」`嗣王孔佚，越遷于鄒，`師古曰：「孔，甚也。佚與逸同。」`五世壙僚，至我節侯。`應劭曰：「自孟至賢五世無官。壙，空也。」`

　　惟我節侯，顯德遐聞，`師古曰：「聞，合韻音問。」`左右昭、宣，五品以訓。`師古曰：「左右，助也，言為相也。五品，五敎也。訓，理也。左讀曰佐，右讀曰佑。」`旣耇致位，惟懿惟奐，`師古曰：「言以年致仕也。懿，美也。奐，盛也。」`厥賜祁祁，百金洎館。`師古曰：「祁祁，行來貌。洎，及也。」`國彼扶陽，在京之東，惟帝是留，政謀是從。繹繹六轡，是列是理，`師古曰：「繹繹，和調之貌。」`威儀濟濟，朝享天子。天子穆穆，是宗是師，`師古曰：「穆穆，天子之容也。宗，尊也，言天子尊之以為師。」`四方遐爾，觀國之煇。`師古曰：「煇，光也。」`

　　茅土之繼，在我俊兄，惟我俊兄，是讓是形。`師古曰：「形，見也。言其謙讓志節顯見也。」`於休厥德，於赫有聲，`師古曰：「於，皆歎辭也。休，美也。」`致我小子，越留於京。`師古曰：「言致爵位於己身而留在京師，豫朝請。」`惟我小子，不肅會同，`師古曰：「肅，敬也。」`媠彼車服，黜此附庸。`師古曰：「媠，古惰字也。削爵為關內侯，故云黜此附庸，言見黜而為附庸也。」`

　　赫赫顯爵，自我隊之；微微附庸，自我招之。誰能忍媿，寄之我顏；誰將遐征，從之夷蠻。`師古曰：「言己恥辱之甚，無所自措，故曰誰有能忍媿者，以我顏寄之；誰欲遠行去者，當與相從，適於蠻夷，不能見朝廷之士也。」`於赫三事，匪俊匪作，於蔑小子，終焉其度。`師古曰：「於，歎辭也。三事，三公之位也。度，居也。言三公顯職，以賢俊為之，我雖微蔑，方自勉厲，終當居此也。度音大各反。後並同。」`誰謂華高，企其齊而；誰謂德難，厲其庶而。`師古曰：「華，華山也。華山雖高，企仰則能齊觀。道德不易，克厲然庶幾可及也。」`嗟我小子，于貳其尤，`師古曰：「于，往也。尤，過也。自戒云，今以往勿貳其過。一曰，貳謂不一也，言心不專一，致此過也。」`隊彼令聲，申此擇辭。`師古曰：「令，善也。擇，可擇之辭。一曰，擇謂創也。」`四方羣后，我監我視，威儀車服，唯肅是履！`師古曰：「戒他人。」`

初，宣帝寵姬張婕妤男淮陽憲王好政事，通法律，上竒其材，有意欲以為嗣，然用太子起於細微，又早失母，故不忍也。乆之，上欲感風憲王，`師古曰：「風讀曰諷。」`輔以禮讓之臣，乃召拜玄成為淮陽中尉。是時王未就國，玄成受詔，與太子太傅蕭望之及五經諸儒雜論同異於石渠閣，條奏其對。及元帝即位，以玄成為少府，遷太子太傅，至御史大夫。永光中，代于定國為丞相。貶黜十年之閒，遂繼父相位，封侯故國，榮當世焉。玄成復作詩，自著復玷缺之囏難，`師古曰：「玉缺曰玷。復音房目反。囏，古艱字。玷音丁念反。」`因以戒示子孫，曰：

　　於肅君子，旣令厥德，`師古曰：「於，歎辭也。肅，敬也。令，善也。言君子之人，皆肅敬以善其德也。」`儀服此恭，棣棣其則。`李竒曰：「善威儀也。」師古曰：「詩邶柏舟曰：『威儀逮逮，不可選也。』逮逮，閑習之貌，音徒繼反。」`咨余小子，旣德靡逮，`師古曰：「逮，及也，自言德不及也。」`曾是車服，荒嫚以隊。`師古曰：「曾之言則也。」`

　　明明天子，俊德烈烈，不遂我遺，恤我九列。`師古曰：「恤，安也。九列，卿之位，謂少府。」`我旣茲恤，惟夙惟夜，`師古曰：「夙，早也。言早夜常自戒也。」`畏忌是申，供事靡憜。`師古曰：「申，言自約束也。憜，古惰字。」`天子我監，登我三事，`師古曰：「監，察也。三事，三公之位，謂丞相也。」`顧我傷隊，爵復我舊。

　　我旣此登，望我舊階，先后茲度，漣漣孔懷。`應劭曰：「我旣此登，為丞相也。先后茲度，父所在也。」臣瓚曰：「案古文宅度同。」師古曰：「先后即先君也。以父昔居此位，故泣涕而甚思之也。」`司直御事，我熙我盛；`師古曰：「司直，丞相司直也。御事，治事之吏也。言司直及治事之人助我興盛而為職務也。」`羣公百僚，我嘉我慶。于異卿士，非同我心，三事惟囏，莫我肯矜。`師古曰：「言己居尊位，懼不克勝，而群公百官，皆來相慶，是與我心不同也。」`赫赫三事，力雖此畢，非我所度，退其罔日。`師古曰：「我雖畢力於此，然懼非所居，眨退無日。」`昔我之隊，畏不此居，`師古曰：「居，合韻音基庶反。」`今我度茲，戚戚其懼。`師古曰：「度亦居也。」`

　　嗟我後人，命其靡常，靖享爾位，瞻仰靡荒。`師古曰：「靖，謀也。享，當也。言天命無常，唯善是祐。謀當爾位，無荒怠也。」`慎爾會同，戒爾車服，無媠爾儀，以保爾域。`師古曰：「媠亦古惰字也。域謂封邑也。」`爾無我視，不慎不整；我之此復，惟祿之幸。`師古曰：「言我之得復此爵，乃蒙天之福幸而遇之，爾等不當視効而怠慢也。」`於戲後人，惟肅惟栗。`師古曰：「於戲讀曰嗚乎。」`無忝顯位，以蕃漢室！

玄成為相七年，守正持重不及父賢，而文采過之。建昭三年薨，謚曰共侯。初，賢以昭帝時徙平陵，玄成別徙杜陵，病且死，因使者自白曰：「不勝父子恩，願乞骸骨，歸葬父墓。」上許焉。

子頃侯寬嗣。薨，子僖侯育嗣。薨，子節侯沈嗣。自賢傳國至玄孫乃絕。玄成兄高寢令方山子安世歷郡守，大鴻臚，長樂衞尉，朝廷稱有宰相之器，會其病終。而東海太守弘子賞亦明詩。哀帝為定陶王時，賞為太傅。哀帝即位，賞以舊恩為大司馬車騎將軍，列為三公，賜爵關內侯，食邑千戶，亦年八十餘，以壽終。宗族至吏二千石者十餘人。

初，高祖時，令諸侯王都皆立太上皇廟。至惠帝尊高帝廟為太祖廟，景帝尊孝文廟為太宗廟，行所甞幸郡國各立太祖、太宗廟。至宣帝本始三年，復尊孝武廟為世宗廟，行所巡狩亦立焉。凡祖宗廟在郡國六十八，合百六十七所。`師古曰：「六十八者，郡國之數也。百六十七所，宗廟之數也。」`而京師自高祖下至宣帝，與太上皇、悼皇考各自居陵旁立廟，`師古曰：「悼皇考者，宣帝之父，即史皇孫。」`并為百七十六。又園中各有寢、便殿。`如淳曰：「黃圖高廟有便殿，是中央正殿也。」師古曰：「如說非也。凡言便殿、便室者，皆非正大之處。寢者，陵上正殿，若平生露寢矣。便殿者，寢側之別殿耳。」`日祭於寢，月祭於廟，時祭於便殿。寢，日四上食；廟，歲二十五祠；`如淳曰：「月祭朔望，加臘月二十五。」晉灼曰：「漢儀注宗廟一歲十二祠。五月甞麥。六月、七月三伏、立秋貙婁，又甞粢。八月先夕饋飧，皆一太牢，酎祭用九太牢。十月甞稻，又飲蒸，二太牢。十月甞，十二月臘，二太牢。又每月一太牢，如閏加一祀，與此上十二為二十五祠。」師古曰：「晉說是也。」`便殿，歲四祠。又月一游衣冠。而昭靈后、武哀王、昭哀后、孝文太后、孝昭太后、衞思后、戾太子、戾后各有寢園，與諸帝合，凡三十所。一歲祠，上食二萬四千四百五十五，用衞士四萬五千一百二十九人，祝宰樂人萬二千一百四十七人，養犧牲卒不在數中。

至元帝時，貢禹奏言：「古者天子七廟，今孝惠、孝景廟皆親盡，宜毀。及郡國廟不應古禮，宜正定。」天子是其議，未及施行而禹卒。永光四年，乃下詔先議罷郡國廟，曰：「朕聞明王之御世也，遭時為法，因事制宜。`師古曰：「言不必同也。」`往者天下初定，遠方未賔，因甞所親以立宗廟，`師古曰：「親謂親臨幸處也。」`蓋建威銷萌，`師古曰：「銷遏逆亂，使不得萌生。」`一民之至權也。今賴天地之靈，宗廟之福，四方同軌，`師古曰：「同軌，言車轍皆同，示法制齊也。」`蠻貊貢職，乆遵而不定，令疏遠卑賤共承尊祀，`師古曰：「共讀曰恭。」`殆非皇天祖宗之意，朕甚懼焉。傳不云乎？『吾不與祭，如不祭。』`師古曰：「論語載孔子之言。與讀曰預。」`其與將軍、列侯、中二千石、二千石、諸大夫、博士、議郎議。」丞相玄成、御史大夫鄭弘、太子太傅嚴彭祖、少府歐陽地餘、諫大夫尹更始等七十人皆曰：「臣聞祭，非自外至者也，繇中出生於心也。`師古曰：「繇讀與由同。」`故唯聖人為能饗帝，孝子為能饗親。`師古曰：「言情禮皆備。」`立廟京師之居，躬親承事，四海之內各以其職來助祭，尊親之大義，五帝三王所共，不易之道也。`師古曰：「易，改也。」`詩云：『有來雍雍，至止肅肅，相維辟公，天子穆穆。』`師古曰：「此周頌雍篇禘太祖之詩也。雍雍，和也。肅肅，敬也。相，助也。辟，百辟卿士也。公，諸侯也。有來而和者，至而敬者，助王禘祭，是百辟諸侯也。天子是時則穆穆然承事也。」`春秋之義，父不祭於支庶之宅，君不祭於臣僕之家，王不祭於下土諸侯。臣等愚以為宗廟在郡國，宜無修，臣請勿復修。」奏可。因罷昭靈后、武哀王、昭哀后、衞思后、戾太子、戾后園，皆不奉祠，裁置吏卒守焉。

罷郡國廟後月餘，復下詔曰：「蓋聞明王制禮，立親廟四，祖宗之廟，萬世不毀，所以明尊祖敬宗，著親親也。`師古曰：「著亦明也。」`朕獲承祖宗之重，惟大禮未備，戰栗恐懼，不敢自顓，`師古曰：「顓與專同。」`其與將軍、列侯、中二千石、二千石、諸大夫、博士議。」玄成等四十四人奏議曰：「禮，王者始受命，諸侯始封之君，皆為太祖。以下，五廟而迭毀，`師古曰：「迭，互也。親盡則毀，故云迭也，音大結反。」`毀廟之主臧乎太祖，五年而再殷祭，言壹禘壹祫也。`師古曰：「殷，大也。禘，諦也。壹，一祭之也。祫，合也。禘音大系反。祫音洽。」`祫祭者，毀廟與未毀廟之主皆合食於太祖，父為昭，子為穆，孫復為昭，古之正禮也。`師古曰：「昭穆者，父子易其號序也。昭，明也。穆，美也。後以晉室諱昭，故學者改昭為韶。」`祭義曰：『王者禘其祖自出，`師古曰：「祖所從出者。」`以其祖配之，而立四廟。』言始受命而王，祭天以其祖配，而不為立廟，親盡也。立親廟四，親親也。親盡而迭毀，親疏之殺，示有終也。`師古曰：「殺，漸降也，音所例反。」`周之所以七廟者，以后稷始封，文王、武王受命而王，是以三廟不毀，與親廟四而七。非有后稷始封，文、武受命之功者，皆當親盡而毀。成王成二聖之業，`師古曰：「二聖，文王、武王也。」`制禮作樂，功德茂盛，廟猶不世，以行為謚而已。`師古曰：「謂之成王，則是以行表謚也。」`禮，廟在大門之內，不敢遠親也。`師古曰：「遠，離也，音于萬反。」`臣愚以為高帝受命定天下，宜為帝者太祖之廟，世世不毀，承後屬盡者宜毀。今宗廟異處，昭穆不序，宜入就太祖廟而序昭穆如禮。太上皇、孝惠、孝文、孝景廟皆親盡宜毀，皇考廟親未盡，如故。」`張晏曰：「悼皇考於元帝祖也。」`大司馬車騎將軍許嘉等二十九人以為孝文皇帝除誹謗，去肉刑，躬節儉，不受獻，罪人不帑，不私其利，`師古曰：「重罪之人不及妻子，是不私其利也。帑讀與孥同。」`出美人，重絕人類，賔賜長老，收恤孤獨，德厚侔天地，利澤施四海，宜為帝者太宗之廟。廷尉忠以為孝武皇帝改正朔，易服色，攘四夷，宜為世宗之廟。`師古曰：「忠，尹忠也。攘，卻也。」`諫大夫更始等十八人以為皇考廟上序於昭穆，非正禮，宜毀。

於是上重其事，`師古曰：「重，難也。」`依違者一年，`師古曰：「依違者，不決也。」`乃下詔曰：「蓋聞王者祖有功而宗有德，尊尊之大義也；存親廟四，親親之至恩也。高皇帝為天下誅暴除亂，受命而帝，功莫大焉。孝文皇帝國為代王，諸呂作亂，海內搖動，然群臣黎庶靡不壹意，北面而歸心，猶謙辭固讓而後即位，削亂秦之迹，興三代之風，是以百姓晏然，咸獲嘉福，德莫盛焉。高皇帝為漢太祖，孝文皇帝為太宗，世世承祀，傳之無窮，朕甚樂之。孝宣皇帝為孝昭皇帝後，於義壹體。`師古曰：「一體謂俱為昭也。禮，孫與祖俱為昭。宣帝之於昭帝為從孫，故云於義一體。」`孝景皇帝廟及皇考廟皆親盡，其正禮儀。」玄成等奏曰：「祖宗之廟世世不毀，繼祖以下，五廟而迭毀。今高皇帝為太祖，孝文皇帝為太宗，孝景皇帝為昭，孝武皇帝為穆，孝昭皇帝與孝宣皇帝俱為昭。皇考廟親未盡。太上、孝惠廟皆親盡，宜毀。太上廟主宜瘞園，孝惠皇帝為穆，主遷於太祖廟，寢園皆無復修。」奏可。

議者又以為清廟之詩言交神之禮無不清靜，`師古曰：「清廟，周頌祀文王之詩。其詩云『於穆清廟，肅雍顯相』，又曰『對越在天，駿奔走在廟』。」`今衣冠出游，有車騎之衆，風雨之氣，非所謂清靜也。「祭不欲數。數則瀆，瀆則不敬。」`師古曰：「此禮記祭法之言。瀆，煩汙也。數音所角反。」`宜復古禮，四時祭於廟，諸寢園日月閒祀皆可勿復修。`師古曰：「閒音工莧反。」`上亦不改也。明年，玄成復言：「古者制禮，別尊卑貴賤，國君之母非適不得配食，`師古曰：「適讀曰嫡也。」`則薦於寢，身沒而已。陛下躬至孝，承天心，建祖宗，定迭毀，序昭穆，大禮旣定，孝文太后、孝昭太后寢祠園宜如禮勿復修。」奏可。

後歲餘，玄成薨，匡衡為丞相。上寢疾，夢祖宗譴罷郡國廟，上少弟楚孝王亦夢焉。上詔問衡，議欲復之，衡深言不可。上疾乆不平，衡惶恐，禱高祖、孝文、孝武廟曰：「嗣曾孫皇帝恭承洪業，夙夜不敢康寧，思育休烈，`師古曰：「育，養也。休，美也。烈，業也。」`以章祖宗之盛功。故動作接神，必因古聖之經。往者有司以為前因所幸而立廟，將以繫海內之心，非為尊祖嚴親也。今賴宗廟之靈，六合之內莫不附親，廟宜一居京師，天子親奉，郡國廟可止毋修。皇帝祗肅舊禮，尊重神明，即告于祖宗而不敢失。`師古曰：「不敢失禮。」`今皇帝有疾不豫，迺夢祖宗見戒以廟，楚王夢亦有其序。`師古曰：「序，緒也，謂端緒也。」`皇帝悼懼，即詔臣衡復修立。謹案上世帝王承祖禰之大禮，皆不敢不自親。郡國吏卑賤，不可使獨承。又祭祀之義以民為本，閒者歲數不登，百姓困乏，郡國廟無以修立。禮，凶年則歲事不舉，以祖禰之意為不樂，是以不敢復。`師古曰：「復音房目反。」`如誠非禮義之中，`師古曰：「如，若也。中音竹仲反。」`違祖宗之心，咎盡在臣衡，當受其殃，大被其疾，隊在溝瀆之中。皇帝至孝肅慎，宜蒙祐福。唯高皇帝、孝文皇帝、孝武皇帝省察，右饗皇帝之孝，`師古曰：「右讀曰祐。」`開賜皇帝眉壽亡疆，`師古曰：「眉壽言壽考而眉秀也。疆，境也。」`令所疾日瘳，平復反常，`師古曰：「反猶還也。」`永保宗廟，天下幸甚！」

又告謝毀廟曰：「往者大臣以為在昔帝王承祖宗之休典，`師古曰：「休，美也。典，法也。」`取象於天地，天序五行，人親五屬，`師古曰：「五屬謂同族之五服，斬衰、齊衰、大功、小功、緦麻也。」`天子奉天，故率其意而尊其制。是以禘甞之序，靡有過五。受命之君躬接于天，萬世不墮。繼烈以下，五廟而遷，`師古曰：「墮，毀也。烈，業也。繼謂始嗣位者也。墮音火規反。」`上陳太祖，閒歲而祫，`師古曰：「閒歲，隔一歲也。」`其道應天，故福祿永終。太上皇非受命而屬盡，義則當遷。又以為孝莫大於嚴父，故父之所尊子不敢不承，父之所異子不敢同。禮，公子不得為母信，為後則於子祭，於孫止，`李竒曰：「不得信，尊其父也。公子去其所而為大宗後，尚得私祭其母，為孫則止，不得祭公子母也，明繼祖不復顧其私祖母也。」師古曰：「信讀曰伸。」`尊祖嚴父之義也。寢日四上食，園廟閒祠，`師古曰：「閒音工莧反。」`皆可亡修。皇帝思慕悼懼，未敢盡從。惟念高皇帝聖德茂盛，受命溥將，欽若稽古，承順天心，`師古曰：「溥，廣也。將，大也。欽，敬也。若，善也。稽，考也。商頌烈祖之篇曰『我受命溥將』。虞書堯典曰『欽若昊天』，又曰『若稽古帝堯』，故衡緫引之。」`子孫本支，陳錫亡疆。`師古曰：「詩大雅文王之篇曰：『陳錫載周，侯文王孫子。文王孫子，本支百世。』陳，敷也。載，始也。本，本宗也。支，支子也。言子孫承受敷錫初始之福，故得永乆無窮竟也。」`誠以為遷廟合祭，久長之策，高皇帝之意，迺敢不聽？`師古曰：「言不敢不從。」`即以令日`師古曰：「令，善也。謂吉日也。」`遷太上、孝惠廟，孝文太后、孝昭太后寢，將以昭祖宗之德，順天人之序，定無窮之業。今皇帝未受茲福，乃有不能共職之疾。`師古曰：「共讀曰恭。」`皇帝願復修承祀，臣衡等咸以為禮不得。`師古曰：「於禮不合也。」`如不合高皇帝、孝惠皇帝、孝文皇帝、孝武皇帝、孝昭皇帝、孝宣皇帝、太上皇、孝文太后、孝昭太后之意，罪盡在臣衡等，當受其咎。今皇帝尚未平，詔中朝臣具復毀廟之文。臣衡中朝臣咸復以為天子之祀義有所斷，禮有所承，違統背制，不可以奉先祖，皇天不祐，鬼神不饗。六蓺所載，`師古曰：「六蓺之經也。」`皆言不當，無所依緣，以作其文。事如失指，罪迺在臣衡，當深受其殃。皇帝宜厚蒙祉福，嘉氣日興，疾病平復，永保宗廟，與天亡極，羣生百神，有所歸息。」`師古曰：「息，止也。」`諸廟皆同文。

久之，上疾連年，遂盡復諸所罷寢廟園，皆修祀如故。初，上定迭毀禮，獨尊孝文廟為太宗，而孝武廟親未盡，故未毀。上於是迺復申明之，曰：「孝宣皇帝尊孝武廟曰世宗，損益之禮，不敢有與焉。`師古曰：「與讀曰預。其下亦同。」`他皆如舊制。」唯郡國廟遂廢云。

元帝崩，衡奏言：「前以上體不平，故復諸所罷祠，卒不蒙福。`師古曰：「卒，終也。」`案衞思后、戾太子、戾后園，親未盡。`師古曰：「言不當毀也。」`孝惠、孝景廟親盡，宜毀。及太上皇、孝文、孝昭太后、昭靈后、昭哀后、武哀王祠，請悉罷，勿奉。」奏可。初，高后時患臣下妄非議先帝宗廟寢園官，故定著令，敢有擅議者棄市。至元帝改制，蠲除此令。成帝時以無繼嗣，河平元年復復太上皇寢廟園，世世奉祠。昭靈后、武哀王、昭哀后并食於太上寢廟如故，又復擅議宗廟之命。`師古曰：「復音方目反。」`

成帝崩，哀帝即位。丞相孔光、大司空何武奏言：「永光五年制書，高皇帝為漢太祖，孝文皇帝為太宗。建昭五年制書，孝武皇帝為世宗。損益之禮，不敢有與。臣愚以為迭毀之次，當以時定，非令所為擅議宗廟之意也。臣請與群臣雜議。」奏可。於是，光祿勳彭宣、詹事滿昌、博士左咸等五十三人皆以為繼祖宗以下，五廟而迭毀，後雖有賢君，猶不得與祖宗並列。子孫雖欲襃大顯揚而立之，鬼神不饗也。孝武皇帝雖有功烈，親盡宜毀。

太僕王舜、中壘校尉劉歆議曰：「臣聞周室旣衰，四夷並侵，獫狁最彊，於今匈奴是也。至宣王而伐之，詩人美而頌之曰『薄伐獫狁，至于太原』，`師古曰：「小雅六月之詩也。薄伐，言逐出之。」`又曰『嘽嘽推推，如霆如雷，顯允方叔，征伐獫狁，荊蠻來威』，`師古曰：「小雅采虯之詩也。嘽嘽，衆也。推推，盛也。顯，明也。允，信也。方叔，周之卿士，命為將率也。言出師衆盛，有如雷霆。方叔又能信明其德，旣伐獫狁，懲其侵暴，則南荊之蠻，亦畏威而來服也。嘽嘽音他丹反。推音他回反。」`故稱中興。及至幽王，犬戎來伐，殺幽王，取宗器。`師古曰：「宗器，宗廟之器也。」`自是之後，南夷與北夷交侵，中國不絕如綫。`師古曰：「綫，縷也，音思薦反。」`春秋紀齊桓南伐楚，北伐山戎，孔子曰：『微管仲，吾其被髮左衽矣。』`師古曰：「論語載孔子之言也。微，無也。被髮左衽，戎狄之服。言無管仲佐齊桓公征討，則中夏皆將為夷狄也。」`是故弃桓之過而錄其功，以為伯首。`師古曰：「伯讀曰霸。」`及漢興，冒頓始彊，破東胡，禽月氏，`師古曰：「氏讀曰支。」`并其土地，地廣兵彊，為中國害。南越尉佗緫百粵，自稱帝。故中國雖平，猶有四夷之患，且無寧歲。一方有急，三面救之，是天下皆動而被其害也。孝文皇帝厚以貨賂，與結和親，猶侵暴無已。甚者，興師十餘萬衆，近屯京師及四邊，歲發屯備虜，其為患乆矣，非一世之漸也。諸侯郡守連匈奴及百粵以為逆者非一人也。匈奴所殺郡守都尉，略取人民，不可勝數。孝武皇帝愍中國罷勞無安寧之時，`師古曰：「罷讀曰疲。」`乃遣大將軍、驃騎、伏波、樓舩之屬，南滅百粵，起七郡；北攘匈奴，降昆邪十萬之衆，`師古曰：「昆音下門反。」`置五屬國，起朔方，以奪其肥饒之地；東伐朝鮮，起玄菟、樂浪，以斷匈奴之左臂；`師古曰：「樂音來各反。浪音郎。」`西伐大宛，并三十六國，結烏孫，起敦煌、酒泉、張掖，以鬲婼羌，`師古曰：「婼音而遮反。」`裂匈奴之右肩。單于孤特，遠遁于幕北。四垂無事，斥地遠境，`師古曰：「斥，開也。遠，廣也。」`起十餘郡。功業旣定，迺封丞相為富民侯，以大安天下，富實百姓，其規橅可見。`師古曰：「橅讀曰摹，其字從木。」`又招集天下賢俊，與協心同謀，興制度，改正朔，易服色，立天地之祠，建封禪，殊官號，存周後，定諸侯之制，永無逆爭之心，至今累世賴之。單于守藩，百蠻服從，萬世之基也，中興之功未有高焉者也。高帝建大業，為太祖；孝文皇帝德至厚也，為文太宗；孝武皇帝功至著也，為武世宗；此孝宣帝所以發德音也。禮記王制及春秋穀梁傳，天子七廟，諸侯五，大夫三，士二。天子七日而殯，七月而葬；諸侯五日而殯，五月而葬；此喪事尊卑之序也，與廟數相應。其文曰：『天子三昭三穆，與太祖之廟而七；諸侯二昭二穆，與太祖之廟而五。』故德厚者流光，德薄者流卑。`師古曰：「流謂流風餘福。」`春秋左氏傳曰：『名位不同，禮亦異數。』自上以下，降殺以兩，禮也。`師古曰：「殺音所例反。」`七者，其正法數，可常數者也。宗不在此數中。宗，變也，`師古曰：「言非常數，故云變也。」`苟有功德則宗之，不可預為設數。故於殷，太甲為太宗，大戊曰中宗，武丁曰高宗。`師古曰：「太甲，湯之孫，太丁之子也。太戊，太庚之子，雍己之弟也。武丁，小乙之子。」`周公為毋逸之戒，`師古曰：「毋逸，尚書篇名。戒以無逸豫也。」`舉殷三宗以勸成王。繇是言之，`師古曰：「繇與由同也。」`宗無數也，然則所以勸帝者之功德愽矣。以七廟言之，孝武皇帝未宜毀；以所宗言之，則不可謂無功德。禮記祀典曰：『夫聖王之制祀也，功施於民則祀之，以勞定國則祀之，能救大災則祀之。』竊觀孝武皇帝，功德皆兼而有焉。凡在於異姓，猶將特祀之，況于先祖？或說天子五廟無見文，又說中宗、高宗者，宗其道而毀其廟。名與實異，非尊德貴功之意也。詩云：『蔽芾甘棠，勿鬋勿伐，邵伯所茇。』`師古曰：「召南甘棠之詩也。解已在前。鬋字與翦同。茇音步葛反。」`思其人猶愛其樹，況宗其道而毀其廟乎？迭毀之禮自有常法，無殊功異德，固以親疏相推及。至祖宗之序，多少之數，經傳無明文，至尊至重，難以疑文虛說定也。孝宣皇帝舉公卿之議，用衆儒之謀，旣以為世宗之廟，建之萬世，宣布天下。臣愚以為孝武皇帝功烈如彼，孝宣皇帝崇立之如此，不宜毀。」上覽其議而從之。制曰：「太僕舜、中壘校尉歆議可。」

歆又以為「禮，去事有殺，`師古曰：「去，除也。殺，漸也。去音丘呂反。殺音所例反。其下並同也。」`故春秋外傳曰：『日祭，月祀，時享，歲貢，終王。』祖禰則日祭，曾高則月祀，二祧則時享，壇墠則歲貢，`張晏曰：「去祧為壇。墠，掃地而祭也。」師古曰：「祧是遠祖也。築土為壇，除地為墠。祧音他堯反。墠音善。」`大禘則終王。`服虔曰：「蠻夷，終王乃入助祭，各以其珍貢以共大禘之祭也。」師古曰：「每一王終，新王即位，乃來助祭。」`德盛而游廣，`如淳曰：「游亦流也。」`親親之殺也；彌遠則彌尊，故禘為重矣。孫居王父之處，正昭穆，則孫常與祖相代，此遷廟之殺也。聖人於其祖，出於情矣，禮無所不順，故無毀廟。`晉灼曰：「以情推子，以子況祖，得人心，禮何所違，故無毀棄不禘之主也。謂下三廟廢而為虛者也。」`自貢禹建迭毀之議，惠、景及太上寢園廢而為虛，`師古曰：「虛讀曰墟。」`失禮意矣。」

平帝元始中，大司馬王莽奏：「本始元年丞相義等議，`師古曰：「蔡義也。」`謚孝宣皇帝親曰悼園，置邑三百家，至元康元年，丞相相等奏，`師古曰：「魏相也。」`父為士，子為天子，祭以天子，悼園宜稱尊號曰『皇考』，立廟，益故奉園民滿千六百家，以為縣。臣愚以為皇考廟本不當立，累世奉之，非是。又孝文太后南陵、`師古曰：「在霸陵之南，故曰南陵。」`孝昭太后雲陵園，雖前以禮不復修，陵名未正。謹與大司徒晏等百四十七人議，皆曰孝宣皇帝以兄孫繼統為孝昭皇帝後，以數，故孝元世以孝景皇帝及皇考廟親未盡，不毀。此兩統貳父，違於禮制。案義奏親謚曰『悼』，裁置奉邑，皆應經義。相奏悼園稱『皇考』，立廟，益民為縣，違離祖統，乖繆本義。父為士，子為天子，祭以天子者，乃謂若虞舜、夏禹、殷湯、周文、漢之高祖受命而王者也，非謂繼祖統為後者也。臣請皇高祖考廟奉明園毀勿修，`張晏曰：「奉明園，悼皇考園也。」`罷南陵、雲陵為縣。」奏可。

司徒掾班彪曰：`師古曰：「漢書諸贊，皆固所為。其有叔皮先論述者，固亦具顯以示後人，而或者謂固竊盜父名，觀此可以免矣。」`漢承亡秦絕學之後，祖宗之制因時施宜。自元、成後學者蕃滋，`師古曰：「蕃，扶元反。」`貢禹毀宗廟，匡衡改郊兆，何武定三公，後皆數復，故紛紛不定。`師古曰：「數音所角反。復音扶目反。」`何者？禮文缺微，古今異制，各為一家，未易可偏定也。考觀諸儒之議，劉歆博而篤矣。

* * *

