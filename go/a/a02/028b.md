

##### 漢書
　　 `卷二十八下 ‧ 地理志第八下`

* * *

武都郡，`武帝元鼎六年置。莽曰樂平。應劭曰：「故白馬氐羌。」`戶五萬一千三百七十六，口二十三萬五千五百六十。縣九：武都，`東漢水受氐道水，一名沔，過江夏，謂之夏水，入江。天池大澤在縣西。莽曰循虜。師古曰：「以有天池大澤，故謂之都。」`上祿，故道，`莽曰善治。`河池，`泉街水南至沮入漢，行五百二十里。莽曰樂平亭。師古曰：「華陽國志云一名仇池，地方百頃。」`平樂道，沮，`沮水出東狼谷，南至沙羨南入江，過郡五，行四千里，荊州川。師古曰：「沮音千余反。羨音夷。」`嘉陵道，循成道，下辨道。`莽曰楊德。師古曰：「辨音步見反。」`

隴西郡，`秦置。莽曰厭戎。應劭曰：「有隴坻，在其西也。」師古曰：「隴坻謂隴阪，即今之隴山也。此郡在隴之西，故曰隴西。坻音丁計反，又音底。」`戶五萬三千九百六十四，口二十三萬六千八百二十四。`有鐵官、鹽官。`縣十一：狄道，`白石山在東。莽曰操虜。師古曰：「其地有狄種，故云狄道。」`上邽，`應劭曰：「史記故邽戎邑也。」師古曰：「邽音圭。」`安故，氐道，`禹貢養水所出，至武都為漢。莽曰亭道。師古曰：「氐，夷種名也。氐之所居，故曰氐道，氐音丁溪反。養音弋向反，字本作漾，或作瀁。」`首陽，`禹貢鳥鼠同穴山在西南，渭水所出，東至船司空入河，過郡四，行千八百七十里，雍州浸。`予道，`莽曰德道。`大夏，`莽曰順夏。`羌道，`羌水出塞外，南至陰平入白水，過郡三，行六百里。師古曰：「水經云羌水出羌中參谷。」`襄武，`莽曰相桓。`臨洮，`洮水出西羌中，北至枹罕東入河。禹貢西頃山在縣西，南部都尉治也。師古曰：「洮音吐高反。枹讀曰膚。頃讀曰傾。」`西。`禹貢嶓冢山，西漢所出，南入廣漢白水，東南至江州入江，過郡四，行二千七百六十里。莽曰西治。`

金城郡，`昭帝始元六年置。莽曰西海。應劭曰：「初築城得金，故曰金城。」臣瓚曰：「稱金，取其堅固也，故墨子曰『雖金城湯池』。」師古曰：「瓚說是也。一云，以郡在京師之西，故謂金城。金，西方之行。」`戶三萬八千四百七十，口十四萬九千六百四十八。縣十三：允吾，`烏亭逆水出參街谷，東至枝陽入湟。莽曰修遠。應劭曰：「允吾音鈆牙。」`浩亹，`浩亹水出西塞外，東至允吾入湟水。莽曰興武。孟康曰：「浩亹音合門。」師古曰：「浩音誥。浩，水名也。亹者，水流峽山，岸深若門也。詩大雅曰『鳧鷖在亹』，亦其義也。今俗呼此水為閤門河，蓋疾言之，浩為閤耳。湟音皇。」`令皇，`澗水出西北塞外，至縣西南，入鄭伯津。莽曰罕虜。孟康曰：「令音連。」師古曰：「令音零。」`枝陽，金城，`莽曰金屏。`榆中，枹罕，`應劭曰：「故罕羌侯邑也。枹音鈇。」師古曰：「讀曰膚，本枹鼓字也。其字從木。」`白石，`離水出西塞外，東至枹罕入河。莽曰順礫。應劭曰：「白石山在東。」`河關，`積石山在西南羌中。河水行塞外，東北入塞內，至章武入海，過郡十六，行九千四百里。`破羌，`宣帝神爵二年置。`安夷，允街，`宣帝神爵二年置。莽曰修遠。孟康曰：「允音鈆。」`臨羌。`西北至塞外，有西王母石室、僊海、鹽池。北則湟水所出，東至允吾入河。西有須抵池，有弱水、昆侖山祠。莽曰鹽羌。師古曰：「闞駰云西有卑和羌，即獻王莽地為西海郡者也。抵音丁禮反。」`

天水郡，`武帝元鼎三年置。莽曰填戎。明帝改曰漢陽。師古曰：「秦州地記云郡前湖水冬夏無增減，因以名焉。填音竹真反。其後並同。」`戶六萬三百七十，口二十六萬一千三百四十八。縣十六：平襄，`莽曰平相。師古曰：「闞駰云故襄戎邑也。」`街泉，戎邑道，`莽曰填戎亭。`望垣，`莽曰望亭。`罕幵，`應劭曰：「音羌肩反。」師古曰：「本破罕幵之羌處其人於此，因以名云。」`緜諸道，阿陽，略陽道，兾，`禹貢朱圄山在縣南梧中聚。莽曰兾治。師古曰：「續漢郡國志云有緹群山、落門聚。圄讀與圉同。」`勇士，`屬國都尉治滿福。莽曰紀德。師古曰：「即今土俗呼為健士者也。隨室之初避皇太子諱，因而遂改。」`成紀，清水，`莽曰識睦。`奉捷，隴，`師古曰：「今呼隴城縣者也。」`豲道，`騎都尉治密艾亭。應劭曰：「豲，戎邑也，音完。」`蘭干。`莽曰蘭盾。`

武威郡，`故匈奴休屠王地。武帝太初四年開。莽曰張掖。師古曰：「休音許虯反。屠音直閭反。其後並同。」`戶萬七千五百八十一，口七萬六千四百一十九。縣十：姑臧，`南山，谷水所出，北至武威入海，行七百九十里。`張掖，武威，`休屠澤在東北，古文以為豬野澤。`休屠，`莽曰晏然。都尉治熊水障。北部都尉治休屠城。`揟次，`莽曰播德。孟康曰：「揟音子如反。次音咨，諸本作恣。」`鸞烏，撲𠟼，`莽曰敷虜。孟康曰：「音蒲環。」`媼圍，蒼柗，`南山，柗陜水所出，北至揟次入海。莽曰射楚。師古曰：「柗，古松字也。陜音下夾反，兩山之間也。松陜，陜名。」`宣威。

張掖郡，`故匈奴昆邪王地，武帝太初元年開。莽曰設屏。應劭曰：「張國臂掖，故曰張掖也。」師古曰：「昆音胡門反。」`戶二萬四千三百五十二，口八萬八千七百三十一。縣十：觻得，`千金渠西至樂涫入澤中。羌谷水出羌中，東北至居延入海，過郡二，行二千一百里。莽曰官式。應劭曰：「觻得渠西入澤羌谷。」孟康曰：「觻音鹿。」師古曰：「孟音是也。涫音官。其下並同。」`昭武，`莽曰渠武。`刪丹，`桑欽以為道弱水自此，西至酒泉合黎。莽曰貫虜。`氐池，`莽曰否武。`屋蘭，`莽曰傳武。`日勒，`都尉治澤索谷。莽曰勒治。師古曰：「澤音鐸。索音先各反。」`驪靬，`莽曰揭虜。李竒曰：「音遟虔。」如淳曰：「音弓靬。」師古曰：「驪音力遟反。靬音虔是也。今其土俗人呼驪靬，疾言之曰力虔。揭音其謁反。」`番和，`農都尉治。莽曰羅虜。如淳曰：「番音盤。」`居延，`居延澤在東北，古文以為流沙。都尉治。莽曰居成。師古曰：「闞駰云武帝使伏波將軍路博德築遮虜障於居延城。」`顯美。

酒泉郡，`武帝太初元年開。莽曰輔平。``應劭曰：「其水若酒，故曰酒泉也。」師古曰：「舊俗傳云城下有金泉，泉味如酒。」`戶萬八千一百三十七，口七萬六千七百二十六。縣九：祿福，`呼蠶水出南羌中，東北至會水入羌谷。莽曰顯德。`表是，`莽曰載武。`樂涫，`莽曰樂亭。`天䧇，`師古曰：「音衣。此地有天䧇阪，故以名。」`玉門，`莽曰輔平亭。師古曰：「闞駰云漢罷玉門關屯，徙其人於此。」`會水，`北部都尉治偃泉障。東部都尉治東部障。莽曰蕭武。師古曰：「闞駰云衆水所會，故曰會水。」`池頭，綏彌，`如淳曰：「今曰安彌。」`乾齊。`西部都尉治西部障。莽曰測虜。孟康曰：「乾音干。」`

敦煌郡，`武帝後元年分酒泉置。正西關外有白龍堆沙，有蒲昌海。莽曰敦德。應劭曰：「敦，大也。煌，盛也。敦音屯。」`戶萬一千二百，口三萬八千三百三十五。縣六：敦煌，`中部都尉治步廣候官。杜林以為古瓜州地，生美瓜。莽曰敦德。師古曰：「即春秋左氏傳所云『允姓之戎居于瓜州』者也。其地今猶出大瓜，長者狐入瓜中食之，首尾不出。」`冥安，`南籍端水出南羌中，西北入其澤，溉民田。應劭曰：「冥水出北，入其澤。」`效穀，`師古曰：「本漁澤障也。桑欽說孝武元封六年濟南崔不意為魚澤尉，敎力田，以勤效得穀，因立為縣名。」`淵泉，`師古曰：「闞駰云地多泉水，故以為名。」`廣至，`宜禾都尉治昆侖障。莽曰廣桓。`龍勒。`有陽關、玉門關，皆都尉治。氐置水出南羌中，東北入澤，溉民田。`

安定郡，`武帝元鼎三年置。`戶四萬二千七百二十五，口十四萬三千二百九十四。縣二十一：高平，`莽曰鋪睦。`復累，`師古曰：「復音服。累音力追反。」`安俾，`孟康曰：「俾音卑。」`撫夷，`莽曰撫寧。`朝那，`有端旬祠十五所，胡巫祝。又有湫淵祠。``應劭曰：「史記故戎那邑也。」師古曰：「湫音子由反。」`涇陽，`幵頭山在西，禹貢涇水所出，東南至陽陵入渭，過郡三，行千六十里，雍州川。師古曰：「幵音苦見反，又音牽。此山在今靈州東南，土俗語訛謂之汧屯山。」`臨涇，`莽曰監涇。`鹵，`灈水出西。師古曰：「灈音其于反。」`烏氏，`烏水出西，北入河。都盧山在西。莽曰烏亭。師古曰：「氏音支。」`陰密，`詩密人國。有囂安亭。師古曰：「即詩大雅所云『密人不恭，敢距大邦』者。」`安定，參䜌，`主騎都尉治。師古曰：「䜌音力全反。」`三水，`屬國都尉治。有鹽官。莽曰廣延亭。`陰槃，安武，`莽曰安桓。`祖厲，`莽曰鄉禮。應劭曰：「祖音罝。」師古曰：「厲音賴。」`爰得，眴卷，`河水別出為河溝，東至富平北入河。應劭曰：「眴音旬日之旬。卷音箘簬之箘。」`彭陽，鶉陰，月氏道。`莽曰月順。應劭曰：「氏音支。」`

北地郡，`秦置。莽曰威成。`戶六萬四千四百六十一，口二十一萬六百八十八。縣十九：馬領，`師古曰：「川形似馬領，故以為名。領，頸也。」`直路，`沮水出西，東入洛。`靈武，`莽曰威成亭。`富平，`北部都尉治神泉障。渾懷都尉治塞外渾懷障。莽曰特武。``師古曰：「渾音胡昆反。」`靈州，`惠帝四年置。有河竒苑、號非苑。莽曰令周。師古曰：「苑謂馬牧也。水中可居者曰州。此地在河之州，隨水高下，未甞淪沒，故號靈州，又曰河竒也。二苑皆在北焉。」`昫衍，`應劭曰：「昫音煦。」師古曰：「音香于反。」`方渠，除道，`莽曰通道。`五街，`莽曰吾街。`鶉孤，歸，`洛水出北蠻夷中，入河。有堵苑、白馬苑。`回獲，略畔道，`莽曰延年道。師古曰：「有略畔山，今在慶州界，其土俗呼曰洛盤，音訛耳。」`泥陽，`莽曰泥陰。應劭曰：「泥水出郁郅北蠻中。」`郁郅，`泥水出北蠻夷中。有牧師菀官。莽曰功著。師古曰：「郁音於六反。郅音之日反。」`義渠道，`莽曰義溝。`弋居，`有鹽官。`大𦥼，`師古曰：「𦥼即古要字也，音一遙反。」`廉。`卑移山在西北。莽曰西河亭。`

上郡，`秦置，高帝元年更為翟國，七月復故。匈歸都尉治塞外匈歸障。屬并州。師古曰：「匈歸者，言匈奴歸附。」`戶十萬三千六百八十三，口六十萬六千六百五十八。縣二十三：膚施，`有五龍山、帝、原水、黃帝祠四所。`獨樂，`有鹽官。`陽周，`橋山在南，有黃帝冢。莽曰上陵畤。`木禾，平都，淺水，`莽曰廣信。`京室，`莽曰積粟。`洛都，`莽曰卑順。`白土，`圜水出西，東入河。莽曰黃土。師古曰：「圜音銀，其釋在下。」`襄洛，`莽曰上黨亭。`原都，漆垣，`莽曰漆牆。`奢延，`莽曰奢節。`雕陰，`應劭曰：「雕山在西南。」`推邪，`莽曰排邪。師古曰：「邪音似嗟反。」`楨林，`莽曰楨幹。師古曰：「楨音貞。」`高望，`北部都尉治。莽曰堅甯。`雕陰道，龜茲，`屬國都尉治。有鹽官。應劭曰：「音丘慈。」師古曰：「龜茲國人來降附者，處之於此，故以名云。」`定陽，`應劭曰：「在定水之陽。」`高奴，`有洧水，可㸐。莽曰利平。師古曰：「㸐，古然火字。」`望松，`北部都尉治。`宜都。`莽曰堅寧小邑。`

西河郡，`武帝元朔四年置。南部都尉治塞外翁龍、埤是。莽曰歸新。屬并州。師古曰：「翁龍、埤是，二障名也。埤音婢。」`戶十三萬六千三百九十，口六十九萬八千八百三十六。縣三十六：富昌，`有鹽官。莽曰富成。`騶虞，鵠澤，`孟康曰：「鵠音告。」師古曰：「音古督反。」`平定，`莽曰陰平亭。`美稷，`屬國都尉治。`中陽，樂街，`莽曰截虜。`徒經，`莽曰廉恥。`皐狼，大成，`莽曰好成。`廣田，`莽曰廣翰。`圜陰，`惠帝五年置。莽曰方陰。師古曰：「圜字本作圁，縣在圁水之陰，因以為名也。王莽改為方陰，則是當時已誤為圜字。今有銀州、銀水，即是舊名猶存，但字變耳。」`益闌，`莽曰香闌。`平周，鴻門，`有天封苑火井祠，火從地出也。`藺，宣武，`莽曰討貉。`千章，增山，`有道西出眩雷塞，北部都尉治。師古曰：「眩音州縣之縣。」`圜陽，`師古曰：「此縣在圁水之陽。」`廣衍，武車，`莽曰桓車。`虎猛，`西部都尉治。`離石，穀羅，`武澤在西北。`饒，`莽曰饒衍。`方利，`莽曰廣德。`隰成，`莽曰慈平亭。`臨水，`莽曰監水。`土軍，西都，`莽曰五原亭。`平陸，陰山，`莽曰山寧。`觬是，`莽曰伏觬。蘇林曰：「音麑。」師古曰：「觬音倪，其字從角。」`博陵，`莽曰助桓。`鹽官。

朔方郡，`武帝元朔二年開。西部都尉治窳渾。莽曰溝搜。屬并州。師古曰：「窳音庾。渾音魂。」`戶三萬四千三百三十八，口十三萬六千六百二十八。縣十：三封，`武帝元狩三年城。`朔方，`金連鹽澤、青鹽澤皆在南。莽曰武符。`脩都，臨河，`莽曰監河。`呼遒，`師古曰：「遒音在由反。」`窳渾，`有道西北出雞鹿塞。屠申澤在東。莽曰極武。`渠搜，`中部都尉治。莽曰溝搜。`沃壄，`武帝元狩三年城。有鹽官。莽曰綏武。`廣牧，`東部都尉治。莽曰鹽官`。臨戎。`武帝元朔五年城。莽曰推武。`

五原郡，`秦九原郡，武帝元朔二年更名。東部都尉治稒陽。莽曰獲降。屬并州。師古曰：「稒音固。」`戶三萬九千三百二十二，口二十三萬一千三百二十八。縣十六：九原，`莽曰成平。`固陵，`莽曰固調。`五原，`莽曰填河亭。`臨沃，`莽曰振武。`文國，`莽曰繁聚。`河陰，蒱澤，`屬國都尉治。`南興，`莽曰南利。`武都，`莽曰桓都。`宜梁，曼柏，`莽曰延柏。師古曰：「曼音萬。」`成宜，`中部都尉治原高，西部都尉治田辟。有鹽官。莽曰艾虜。師古曰：「辟讀曰壁。艾讀曰刈。」`稒陽，`北出石門障得光祿城，又西北得支就城，又西北得頭曼城，又西北得虖河城，又西得宿虜城。莽曰固陰。師古曰：「曼音莫安反。虖音呼。」`莫![4d63](../../imgs/4d63.gif)，`如淳曰：「音忉怛。」師古曰：「音丁葛反。」`西安陽，`莽曰鄣安。`河目。

雲中郡，`秦置。莽曰受降。屬并州。`戶三萬八千三百三，口十七萬三千二百七十。縣十一：雲中，`莽曰遠服。`咸陽，`莽曰賁武。`陶林，`東部都尉治。`楨陵，`緣胡山在西北。西部都尉治。莽曰楨陸。`犢和，沙陵，`莽曰希恩。`原陽，沙南，北輿，`中部都尉治。師古曰：「闞駰云廣陵有輿，故此加北。」`武泉，`莽曰順泉。`陽壽。`莽曰常得。`

定襄郡，`高帝置。莽曰得降。屬并州。`戶三萬八千五百五十九，口十六萬三千一百四十四。縣一十二：成樂，桐過，`莽曰椅桐。師古曰：「過音工禾反。」`都武，`莽曰通德。`武進，`白渠水出塞外，西至沙陵入河。西部都尉治。莽曰伐蠻。`襄陰，武皐，`荒干水出塞外，西至沙陵入河。中部都尉治。莽曰永武。`駱，`莽曰遮要。`安陶，`莽曰迎符。`武城，`莽曰桓就。`武要，`東部都尉治。莽曰厭胡。師古曰：「厭音一葉反。其下並同。」`定襄，`莽曰著武。`復陸。`莽曰聞武。師古曰：「復音服。」`

鴈門郡，`秦置。句注山在陰館。莽曰填狄。屬并州。`戶七萬三千一百三十八，口二十九萬三千四百五十四。縣十四：善無，`莽曰陰館。`沃陽，`鹽澤在東北，有長丞。西部都尉治。莽曰敬陽。`繁畤，`莽曰當要。師古曰：「畤音止。」`中陵，`莽曰遮害。`陰館，`樓煩鄉。景帝後三年置。累頭山，治水所出，東至泉州入海，過郡六，行千一百里。莽曰富代。師古曰：「累音力追反。治音弋之反。燕剌王傳作台字。」`樓煩，`有鹽官。應劭曰：「故樓煩胡地。」`武州，`莽曰桓州。`![1070](../../imgs/1070.gif)陶，`孟康曰：「音汪。」`劇陽，`莽曰善陽。`崞，`莽曰崞張。孟康曰：「音郭。」`平城，`東部都尉治。莽曰平順。`垀，`莽曰填狄亭。`馬邑，`莽曰章昭。師古曰：「晉太康地記云秦時建此城輒崩不成，有馬周旋馳走反覆，父老異之，因依以築城，遂名為馬邑。」`彊陰。`諸聞澤在東北。莽曰伏陰。`

代郡，`秦置。莽曰厭狄。有五原關、常山關。屬幽州。應劭曰：「故代國。」`戶五萬六千七百七十一，口二十七萬八千七百五十四。縣十八：桑乾，`莽曰安德。孟康曰：「乾音干。」`道人，`莽曰道仁。師古曰：「本有仙人遊其地，因以為名。」`當城，`師古曰：「闞駰云當桓都城，故曰當城。」`高柳，`西部都尉治。`馬城，`東部都尉治。`班氏，`秦地圖書班氏。莽曰班副。`延陵，狋氏，`莽曰狋聚。孟康曰：「狋音權。氏音精。」`且如，`于延水出塞外，東至寧入沽。中部都尉治。師古曰：「且音子如反。沽音姑，又音故。」`平邑，`莽曰平胡。`陽原，東安陽，`莽曰竟安。師古曰：「闞駰云五原有安陽，故此加東也。」`參合，平舒`，祈夷水北至桑乾入沽。莽曰平葆。`代，`莽曰厭狄亭。應劭曰：「故代國。」`靈丘，`滱河東至文安入大河，過郡五，行九百四十里。并州川。應劭曰：「武靈王葬此，因氏焉。」臣瓚曰：「靈丘之號在趙武靈王之前也。」師古曰：「瓚說是也。滱音寇。又音苦侯反。其下並同。」`廣昌，`淶水東南至容城入河，過郡三，行五百里，并州浸。莽曰廣屏。師古曰：「淶音來。」`鹵城。`虖池河東至參合入虖池別，過郡九，行千三百四十里，并州川。從河東至文安入海，過郡六，行千三百七十里。莽曰魯盾。師古曰：「虖音呼。池音徒河反。」`

上谷郡，`秦置。莽曰朔調。屬幽州。`戶三萬六千八，口十一萬七千七百六十二。縣十五：沮陽，`莽曰沮陰。孟康曰：「音俎。」`泉上，`莽曰塞泉。`潘，`莽曰樹武。師古曰：「音普半反。」`軍都，`溫餘水東至路，南入沽。`居庸，`有關。`雊瞀，`孟康曰：「音句無。」師古曰：「雊音工豆反。瞀音莫豆反。」`夷輿，`莽曰朔調亭。`寧，`西部都尉治。莽曰博康。`昌平，`莽曰長昌。`廣寧，`莽曰廣康。`涿鹿，`莽曰抪陸。應劭曰：「黃帝與蚩尤戰于涿鹿之野。」`且居，`樂陽水出東，東入海。莽曰乆居。`茹，`莽曰穀武。`女祈，`東部都尉治。莽曰祈。`下落。`莽曰下忠。`

漁陽郡，`秦置。莽曰通路。屬幽州。`戶六萬八千八百二，口二十六萬四千一百一十六。縣十二：漁陽，`沽水出塞外，東南至泉州入海，行七百五十里。有鐵官。莽曰得漁。`狐奴，`莽曰舉符。`路，`莽曰通路亭。`雍奴，泉州，`有鹽官。莽曰泉調。`平谷，安樂，厗奚，`莽曰敦德。孟康曰：「厗音題，字或作蹄。」`獷平，`莽曰平獷。服虔曰：「獷音鞏。」師古曰：「音九永反，又音穬。」`要陽，`都尉治。莽曰要術。師古曰：「音一妙反。」`白檀，`洫水出北蠻夷。師古曰：「洫音呼鵙反。」`滑鹽。`莽曰匡德。應劭曰：「明帝改名鹽。」`

右北平郡，`秦置。莽曰北順。屬幽州。`戶六萬六千六百八十九，口三十二萬七百八十。縣十六：平剛，無終，`故無終子國。浭水西至雍奴入海，過郡二，行六百五十里。師古曰：「浭音庚。即下所云入庚者同一水也。」`石成，廷陵，`莽曰鋪武。`俊靡，`灅水南至無終東入庚。莽曰俊麻。師古曰：「灅音力水反，又音郎賄反。」`薋，`都尉治。莽曰裒睦。師古曰：「音才私反。」`徐無，`莽曰北順亭。`字，`榆水出東。`土垠，`師古曰：「垠音銀。」`白狼，`莽曰伏狄。師古曰：「有白狼山，故以名縣。」`夕陽，`有鐵官。莽曰夕陰。`昌城，`莽曰淑武。`驪成，`大揭石山在縣西南。莽曰揭石。師古曰：「揭音桀。」`廣成，`莽曰平虜。`聚陽，`莽曰篤睦。`平明。`莽曰平陽。`

遼西郡，`秦置。有小水四十八，并行三千四十六里。屬幽州。`戶七萬二千六百五十四，口三十五萬二千三百二十五。縣十四：且慮，`有高廟。莽曰鉏慮。師古曰：「且音子余反。慮音廬。」`海陽，`龍鮮水東入封大水。封大水、綏虛水皆南入海。有鹽官。`新安平，`夷水東入塞外。`柳城，`馬首山在西南。參柳水北入海。西部都尉治。`令支，`有孤竹城。莽曰令氏亭。應劭曰：「故伯夷國，今有孤竹城。令音鈴。」孟康曰：「支音秪。」師古曰：「令又音郎定反。」`肥如，`玄水東入濡水。濡水南入海陽。又有盧水，南入玄。莽曰肥而。應劭曰：「肥子奔燕，燕封於此也。」師古曰：「濡音乃官反。」`賔從，`莽曰勉武。`交黎，`渝水首受塞外，南入海。東部都尉治。莽曰禽虜。應劭曰：「今昌黎。」師古曰：「渝音喻。其下並同。」`陽樂，狐蘇，`唐就水至徒河入海。`徒河，`莽曰河福。`文成，`莽曰言虜。`臨渝，`渝水首受白狼，東入塞外。又有侯水，北入渝。莽曰馮德。師古曰：「馮讀曰憑。」`絫。`下官水南入海。又有揭石水、賔水，皆南入官。莽曰選武。師古曰：「絫音力追反。」`

遼東郡，`秦置。屬幽州。`戶五萬五千九百七十二，口二十七萬二千五百三十九。縣十八：襄平，`有牧師官。莽曰昌平。`新昌，無慮，`西部都尉治。應劭曰：「慮音閭。」師古曰：「即所謂醫巫閭。」`望平，`大遼水出塞外，南至安市入海，行千二百五十里。莽曰長說。師古曰：「說讀曰悅。」`房，候城，`中部都尉治。`遼隊，`莽曰順睦。師古曰：「隊音遂。」`遼陽，`大梁水西南至遼陽入遼。莽曰遼陰。`險瀆，`應劭曰：「朝鮮王滿都也。依水險，故曰險瀆。」臣瓚曰：「王險城在樂浪郡浿水之東，此自是險瀆也。」師古曰：「瓚說是也。浿音普大反。」`居就，`室偽山，室偽水所出，北至襄平入梁也。`高顯，安市，武次，`東部都尉治。莽曰桓次。`平郭，`有鐵官、鹽官。`西安平，`莽曰北安平。`文，`莽曰文亭。`番汗，`沛水出塞外，西南入海。應劭曰：「汗水出塞外，西南入海。番音盤。」師古曰：「沛音普蓋反。汗音寒。」`沓氏。`應劭曰：「氏水也。音長答反。」師古曰：「凡言氏者，皆謂因之而立名。」`

玄菟郡，`武帝元封四年開。高句驪，莽曰下句驪。屬幽州。應劭曰：「故真番，朝鮮胡國。」`戶四萬五千六，口二十二萬一千八百四十五。縣三：高句驪，`遼山，遼水所出，西南至遼隊入大遼水。又有南蘇水，西北經塞外。應劭曰：「故句驪胡。」`上殷台，`莽曰下殷。如淳曰：「台音鮐。」師古曰：「音胎。」`西蓋馬。`馬訾水西北入鹽難水，西南至西安平入海，過郡二，行二千一百里。莽曰玄菟亭。`

樂浪郡，`武帝元封三年開。莽曰樂鮮。屬幽州。應劭曰：「故朝鮮國也。」師古曰：「樂音洛。浪音狼。」`戶六萬二千八百一十二，口四十萬六千七百四十八。`有雲鄣。`縣二十五：朝鮮，`應劭曰：「武王封箕子於朝鮮。」`䛁邯，`孟康曰：「䛁音男。」師古曰：「䛁音乃甘反。邯音酣。」`浿水，`水西至增地入海。莽曰樂鮮亭。師古曰：「浿音普大反。」`含資，`帶水西至帶方入海。`黏蟬，`服虔曰：「蟬音提。」`遂成，增地，`莽曰增土。`帶方，駟望，海冥，`莽曰海桓。`列口，長岑，屯有，昭明，`南部都尉治。`鏤方，提奚，渾彌，`師古曰：「渾音下昆反。」`吞列，`分黎山，列水所出，西至黏蟬入海，行八百二十里。`東暆，`應劭曰：「音移。」`不而，`東部都尉治。`蠶台，`師古曰：「台音胎。」`華麗，邪頭昧，`孟康曰：「昧音妹。」`前莫，夫租。

南海郡，`秦置。秦敗，尉佗王此地。武帝元鼎六年開。屬交州。`戶萬九千六百一十三，口九萬四千二百五十三。`有圃羞官。`縣六：番禺，`尉佗都。有鹽官。如淳曰：「番音潘。禺音愚。」`博羅，中宿，`有洭浦官。師古曰：「洭音匡。」`龍川，`師古曰：「裴氏廣州記云本博羅縣之東鄉也，有龍穿地而出，即穴流泉，因以為號。」`四會，揭陽。`莽曰南海亭。韋昭曰：「揭音其逝反。」師古曰：「音竭。」`

鬱林郡，`故秦桂林郡，屬尉佗。武帝元鼎六年開，更名。有小谿川水七，并行三千一百一十里。莽曰鬱平。屬交州。`戶萬二千四百一十五，口七萬一千一百六十二。縣十二：布山，安廣，阿林，廣鬱，`鬱水首受夜郎豚水，東至四會入海，過郡四，行四千三十里。`中留，`師古曰：「留音力救反，水名。」`桂林，潭中，`莽曰中潭。師古曰：「潭音大含反。」`臨塵，`朱涯水入領方。又有斤南水。又有侵離水，行七百里。莽曰監塵。`定周，`周水首受無斂，東入潭，行七百九十里。`增食，`驩水首受牂柯東界，入朱涯水，行五百七十里。`領方。`斤員水入鬱。又有墧水。都尉治。師古曰：「墧音橋。」`雍雞。`有關。`

蒼梧郡，`武帝元鼎六年開。莽曰新廣。屬交州。有離水關。`戶二萬四千三百七十九，口十四萬六千一百六十。縣十：廣信，`莽曰廣信亭。`謝沐，`有關。`高要，`有鹽官。`封陽，`應劭曰：「在封水之陽。」`臨賀，`莽曰大賀。`端谿，馮乘，富川，荔蒲，`有荔平關。師古曰：「荔音隷。」`猛陵。`龍山，合水所出，南至布山入海。莽曰猛陸。`

交止郡，`武帝元鼎六年開，屬交州。`戶九萬二千四百四十，口七十四萬六千二百三十七。縣十：羸𨻻，`有羞官。孟康曰：「羸音蓮。𨻻音受土簍。」師古曰：「𨻻簍二字並音來口反。」`安定，苟屚，`師古曰：「屚與漏同。」`麊泠，`都尉治。``應劭曰：「麊音彌。」孟康曰：「音螟蛉。」師古曰：「音麋零。」`曲昜，`師古曰：「昜，古陽字。」`比帶，稽徐，`師古曰：「稽音古奚反。」`西于，龍編，`師古曰：「編音鞭。」`朱䳒。

合浦郡，`武帝元鼎六年開。莽曰桓合。屬交州。`戶萬五千三百九十八，口七萬八千九百八十。縣五：徐聞，高涼，合浦，`有關。莽曰桓亭。`臨允，`牢水北入高要入鬱，過郡三，行五百三十里。莽曰大允。`朱盧。`都尉治。`

九真郡，`武帝元鼎六年開。有小水五十二，并行八千五百六十里。`戶三萬五千七百四十三，口十六萬六千一十三。`有界關。`縣七：胥浦，`莽曰驩成。`居風，都寵，`應劭曰：「寵音龍。」師古曰：「音聾。」`餘發，咸驩，無切，`都尉治。`無編。`莽曰九真亭。`

日南郡，`故秦象郡，武帝元鼎六年開，更名。有小水十六，并行三千一百八十里。屬交州。師古曰：「言其在日之南，所謂開北戶以向日者。」`戶萬五千四百六十，口六萬九千四百八十五。縣五：朱吾，比景，`如淳曰：「日中於頭上，景在已下，故名之。」`盧容，西捲，`水入海，有竹，可為杖。莽曰日南亭。孟康曰：「音卷。」師古曰：「音權。」`象林。

趙國，`故秦邯鄲郡，高帝四年為趙國，景帝三年復為邯鄲郡，五年復故。莽曰桓亭。屬兾州。`戶八萬四千二百二，口三十四萬九千九百五十二。縣四：邯鄲，`堵山，牛首水所出，東入白渠。趙敬侯自中牟徙此。張晏曰：「邯鄲山在東城下。單，盡也。城郭從邑，故加邑云。」師古曰：「邯音寒。」`易陽，`應劭曰：「易水出涿郡故安。」師古曰：「在易水之陽。」`柏人，`莽曰壽仁。師古曰：「本晉邑。」`襄國。`故邢國。西山，渠水所出，東北至任入浸。又有蓼水、馮水，皆東至朝平入湡。師古曰：「湡音藕，又音牛吼反。」`

廣平國，`武帝征和二年置為平干國，宣帝五鳳二年復故。莽曰富昌。屬兾州。`戶二萬七千九百八十四，口十九萬八千五百五十八。縣十六：廣平，張，朝平，南和，`列葭水東入㴲。師古曰：「葭音家。㴲音斯。」`列人，`莽曰列治。`厈章，`應劭曰：「漳水出治北，入河。其國厈鹵，故曰厈章。」`任，`師古曰：「本晉邑也。鄭皇頡奔晉，為任大夫。」`曲周，`武帝建元四年置。莽曰直周。`南曲，曲梁，`侯國。莽曰直梁。`廣鄉，平利，平鄉，陽臺，`侯國。`廣年，`莽曰富昌。`城鄉。

真定國，`武帝元鼎四年置。屬兾州。`戶三萬七千一百二十六，口十七萬八千六百一十六。縣四：真定，`故東垣，高帝十一年更名。莽曰思治。`稾城，`莽曰稾實。師古曰：「稾音工老反。」`肥纍，`故肥子國。師古曰：「纍音力追反。」`緜曼。`斯洨水首受太白渠，東至鄡入河。莽曰緜延。師古曰：「曼音萬。鄡音口堯反。」`

中山國，`高帝郡，景帝三年為國。莽曰常山。屬兾州。應劭曰：「中山，故國。」`戶十六萬八百七十三，口六十六萬八千八十。縣十四：盧奴，`應劭曰：「盧水出右北平，東入河。」`北平，`徐水東至高陽入博。又有盧水，亦至高陽入河。有鐵官。莽曰善和。`北新成，`桑欽言易水出西北，東入滱。莽曰朔平。`唐，`堯山在南。莽曰和親。應劭曰：「故堯國也。唐水在西。」張晏曰：「堯為唐侯，國於此。堯山在唐東北望都界。」孟康曰：「晉荀吳伐鮮虞及中人，今中人亭是。」`深澤，`莽曰翼和，`苦陘，`莽曰北陘。應劭曰：「章帝更名漢昌。陘音邢。」`安國，`莽曰興睦。`曲逆，`蒲陽山，蒲水所出，東入濡。又有蘇水，亦東入濡。莽曰順平。張晏曰：「濡水於城北曲而西流，故曰曲逆。章帝醜其名，改曰蒲陰，在蒲水之陰。」師古曰：「濡音乃官反。」`望都，`博水東至高陽入河。莽曰順調。張晏曰：「堯山在北，堯母慶都山在南，登堯山見都山，故以為名。」`新市，`應劭曰：「鮮虞子國，今鮮虞亭是。」`新處，毋極，陸成，安險。`莽曰寧險。應劭曰：「章帝更名安熹。」`

信都國，`景帝二年為廣川國，宣帝甘露三年復故。莽曰新博。屬兾州。應劭曰：「明帝更名樂安。安帝改曰安平。」`戶六萬五千五百五十六，口三十萬四千三百八十四。縣十七：信都，`王都。故章河、故虖池皆在北，東入海。禹貢絳水亦入海。莽曰新博亭。歷，莽曰歷寧。`扶柳，`師古曰：「闞駰云其地有扶澤，澤中多柳，故曰扶柳。」`辟陽，`莽曰樂信。``師古曰：「辟音珪璧。」`南宮，`莽曰序下。`下博，`莽曰閏博。應劭曰：「博水出中山望都，入河。」`武邑，`莽曰順桓。`觀津，`莽曰朔定亭。師古曰：「觀音工喚反。」`高隄，`師古曰：「隄音丁奚反。」`廣川，`師古曰：「闞駰云其縣中有長河為流，故曰廣川也。至隋仁壽元年，初立煬帝為皇太子，以避諱故，改為長河縣，至今為名。」`樂鄉，`侯國。莽曰樂丘。`平隄，`侯國。`桃，`莽曰桓分。`西梁，`侯國。`昌成，`侯國。`東昌，`侯國。莽曰田昌。`脩。`莽曰脩治。師古曰：「脩音條。」`

河閒國，`故趙，文帝二年別為國。莽曰朔定。應劭曰：「在河之間。」`戶四萬五千四十三，口十八萬七千六百六十二。縣四：樂成，`虖池別水首受虖池河，東至東光入虖池河。莽曰陸信。`候井，武隧，`莽曰桓隧。師古曰：「隧音遂。」`弓高。`虖池別河首受虖池河，東至平舒入海。莽曰樂成。`

廣陽國，`高帝燕國，昭帝元鳳元年為廣陽郡，宣帝本始元年更為國。莽曰廣有。`戶二萬七百四十，口七萬六百五十八。縣四：薊，`故燕國，召公所封。莽曰伐戎。`方城，廣陽，陰鄉。`莽曰陰順。`

甾川國，`故齊，文帝十八年別為國。後并北海。`戶五萬二百八十九，口二十二萬七千三十一。縣三：劇，`義山，蕤水所出，北至壽光入海。莽曰俞。應劭曰：「故肥國，今肥亭是。」`東安平，`菟頭山，女水出，東北至臨甾入鉅定。孟康曰：「紀季以酅入于齊，今酅亭是也。」師古曰：「闞駰云博陵有安平，故此加東。酅音攜。」`橋鄉。

膠東國，`故齊，高帝元年別為國，五月復屬齊國，文帝十六年復為國。莽曰郁秩。`戶七萬二千二，口三十二萬三千三百三十一。縣八：即墨，`有天室山祠。莽曰即善。`昌武，下密，`有三石山祠。應劭曰：「密水出高密。」`壯武，`莽曰曉武。`郁秩，`有鐵官。`挺，`師古曰：「挺音徒鼎反。」`觀陽，`應劭曰：「在觀水之陽。」師古曰：「觀音工喚反。」`鄒盧。`莽曰始斯。`

高密國，`故齊，文帝十六年別為膠西國，宣帝本始元年更為高密國。`戶四萬五百三十一，口十九萬二千五百三十六。縣五：高密，`莽曰章牟。`昌安，石泉，`莽曰養信。`夷安，`莽曰原亭。應劭曰：「故萊夷維邑。」`成鄉。`莽曰順成。`

城陽國，`故齊。文帝二年別為國。莽曰莒陵。屬兖州。`戶五萬六千六百四十二，口二十萬五千七百八十四。縣四：莒，`故國，盈姓，三十世為楚所滅。少昊後。有鐵官。莽曰莒陵。`陽都，`應劭曰：「齊人遷陽，故陽國是。」`東安，慮。`莽曰著善。`

淮陽國，`高帝十一年置。莽曰新平。屬兖州。孟康曰：「孝明帝更名陳國。」`戶十三萬五千五百四十四，口九十八萬一千四百二十三。縣九：陳，`故國，舜後，胡公所封，為楚所滅。楚頃襄王自郢徙此。莽曰陳陵。`苦，`莽曰賴陵。師古曰：「晉太康地記云城東有賴鄉祠，老子所生地。」`陽夏，`應劭曰：「夏音賈。」`寧平，扶溝，`渦水首受狼湯渠，東至向入淮，過郡三，行千里。``師古曰：「狼音浪。湯音徒浪反。渦音戈，又音瓜。」`固始，`師古曰：「本名寢丘，楚令尹孫叔敖所封地。」`圉，新平，柘。

梁國，`故秦碭郡，高帝五年為梁國。莽曰陳定。屬豫州。師古曰：「以有碭山，故名碭郡。」`戶三萬八千七百九，口十萬六千七百五十二。縣八：碭，`山出文石。莽曰節碭。應劭曰：「碭山在東。」師古曰：「碭，文石也，其山出焉，故以名縣。碭音唐，又音徒浪反。」`甾，`故戴國。莽曰嘉穀。應劭曰：「章帝改曰考城。」`杼秋，`莽曰予秋。師古曰：「杼音食汝反。」`蒙，`獲水首受甾獲渠，東北至彭城入泗，過郡五，行五百五十里。莽曰蒙恩。`已氏，`莽曰已善。`虞，`莽曰陳定亭。`下邑，`莽曰下洽。`睢陽。`故宋國，微子所封。禹貢盟諸澤在東北。師古曰：「睢音雖。」`

東平國，`故梁國，景帝中六年別為濟東國，武帝元鼎元年為大河郡，宣帝甘露二年為東平國。莽曰有鹽。屬兖州。`戶十三萬一千七百五十三，口六十萬七千九百七十六。`有鐵官。`縣七：無鹽，`有郈鄉。莽曰有鹽亭。師古曰：「郈音后。」`任城，`故任國，太昊後，風姓。莽曰延就亭。`東平陸，`應劭曰：「古厥國，今有厥亭是。」`富城，`莽曰成富。`章，亢父，`詩亭，故詩國。莽曰順父。師古曰：「音抗甫。」`樊。

魯國，`故秦薛郡，高后元年為魯國。屬豫州。`戶十一萬八千四十五，口六十萬七千三百八十一。縣六：魯`，伯禽所封。戶五萬二千。有鐵官。`卞，`泗水西南至方與入沛，過郡三，行五百里，青州川。師古曰：「即春秋僖十七年夫人姜氏會齊侯於卞者也。方與音房豫。」`汶陽，`莽曰汶亭。應劭曰：「詩曰『汶水湯湯』。」師古曰：「汶音問。即左傳所云公賜季友汶陽之田者也。」`蕃，`南梁水西至胡陵入沛渠。應劭曰：「邾國也，音皮。」師古曰：「白裒云陳蕃之子為魯相，國人為諱，改曰皮。此說非也。郡縣之名，土俗各有別稱，不必皆依本字。」`騶，`故邾國，曹姓，二十九世為楚所滅。嶧山在北。莽曰騶亭。應劭曰：「邾文公卜遷于嶧者也。音驛。」`薛。`夏車正奚仲所國，後遷于邳，湯相仲虺居之。`

楚國，`高帝置，宣帝地節元年更為彭城郡，黃龍元年復故。莽曰和樂。屬徐州。`戶十一萬四千七百三十八，口四十九萬七千八百四。縣七：彭城，`古彭祖國。戶四萬一百九十六。有鐵官。`留，梧，`莽曰吾治。`傅陽，`故偪陽國。莽曰輔陽。師古曰：「偪音福。左氏傳所云偪陽妘姓者也。」`呂，武原，`莽曰和樂亭。`甾丘。`莽曰善丘。`

泗水國，`故東海郡，武帝元鼎四年別為泗水國。莽曰水順。`戶二萬五千二十五，口十一萬九千一百一十四。縣三：淩，`莽曰生夌。應劭曰：「淩水所出，南入淮。」`泗陽，`莽曰淮平亭。`于。`莽曰于屏。`

廣陵國，`高帝六年屬荊州，十一年更屬吳，景帝四年更名江都，武帝元狩三年更名廣陵。莽曰江平。屬徐州。`戶三萬六千七百七十三，口十四萬七百二十二。`有鐵官。`縣四：廣陵，`江都易王非、廣陵厲王胥皆都此，并得鄣郡，而不得吳。莽曰安定。`江都，`有江水祠。渠水首受江，北至射陽入湖。`高郵，平安。`莽曰杜鄉。`

六安國，`故楚，高帝元年別為衡山國，五年屬淮南，文帝十六年復為衡山，武帝元狩二年別為六安國。莽曰安風。`戶三萬八千三百四十五，口十七萬八千六百一十六。縣五：六，`故國，皐繇後，偃姓，為楚所滅。如谿水首受沘，東北至壽春入芍陂。師古曰：「沘音匕，又音鄙。芍音鵲。」`蓼，`故國，皐繇後，為楚所滅。`安豐，`禹貢大別山在西南。莽曰美豐。`安風，`莽曰安風亭。`陽泉。

長沙國，`秦郡，高帝五年為國。莽曰填蠻。屬荊州。`戶四萬三千四百七十，口二十三萬五千八百二十五。縣十三：臨湘，`莽曰撫睦。應劭曰：「湘水出零山。」`羅，`應劭曰：「楚文王徙羅子自枝江居此。」師古曰：「盛弘之荊州記云縣北帶汨水，水原出豫章艾縣界，西流注湘。沿汨西北去縣三十里，名為屈潭，屈原自沉處。」`連道，益陽，`湘山在北。應劭曰：「在益水之陽。」`下雋，`莽曰閏雋。師古曰：「雋音字兖反，又音辭兖反。」`攸，酃，`孟康曰：「音鈴。」`承陽，`應劭曰：「承水之陽。」師古曰：「承水原出零陵永昌縣界，東流注湘也。承音丞。」`湘南，`禹貢衡山在東南，荊州山。`昭陵，荼陵，`泥水西入湘，行七百里。莽曰聲鄉。``師古曰：「荼音弋奢反，又音丈加反。」`容陵，安成。`廬水東至廬陵入湖漢。莽曰思成。`

本秦京師為內史，`師古曰：「京師，天子所都畿內也。秦并天下，改立郡縣，而京畿所統，特號內史，言其在內，以別於諸郡守也。」`分天下作三十六郡。漢興，以其郡太大，稍復開置，又立諸侯王國。武帝開廣三邊。故自高祖增二十六，文、景各六，武帝二十八，昭帝一，訖於孝平，凡郡國一百三，縣邑千三百一十四，道三十二，侯國二百四十一。地東西九千三百二里，南北萬三千三百六十八里。提封田一萬萬四千五百一十三萬六千四百五頃，`師古曰：「提封者，大舉其封疆也。」`其一萬萬二百五十二萬八千八百八十九頃，邑居道路，山川林澤，羣不可墾，其三千二百二十九萬九百四十七頃，可墾不可墾，定墾田八百二十七萬五百三十六頃。民戶千二百二十三萬三千六十二，口五千九百五十九萬四千九百七十八。漢極盛矣。

凡民函五常之性，`師古曰：「函，苞也，讀與含同。」`而其剛柔緩急，音聲不同，繫水土之風氣，故謂之風；好惡取舍，動靜亡常，`師古曰：「好音呼到反。惡音一故反。」`隨君上之情欲，故謂之俗。孔子曰：「移風易俗，莫善於樂。」`師古曰：「孝經載孔子之言。」`言聖王在上，統理人倫，必移其本，而易其末，此混同天下壹之虖中和，然後王敎成也。漢承百王之末，國土變改，民人遷徙，成帝時劉向略言其地分，丞相張禹使屬潁川朱贛條其風俗，猶未宣究，故輯而論之，`師古曰：「輯與集同。」`終其本末著于篇。

秦地，於天官東井、輿鬼之分壄也。其界自弘農故關以西，京兆、扶風、馮翊、北地、上郡、西河、安定、天水、隴西，南有巴、蜀、廣漢、犍為、武都，西有金城、武威、張掖、酒泉、敦煌，又西南有牂柯、越巂、益州，皆宜屬焉。

秦之先曰栢益，出自帝顓頊，堯時助禹治水，為舜朕虞，養育草木鳥獸，賜姓嬴氏，`師古曰：「伯益一號伯翳，蓋翳益聲相近故也。」`歷夏、殷為諸侯。至周有造父，`師古曰：「造音千到反。父讀曰甫。」`善馭習馬，得華駵、綠耳之乘，`師古曰：「華駵，言其色如華之赤也。綠耳，耳綠色。」`幸于穆王，封于趙城，故更為趙氏。後有非子，為周孝王養馬汧、渭之閒。孝王曰：「昔伯益知禽獸，子孫不絕。」迺封為附庸，邑之于秦，今隴西秦亭秦谷是也。至玄孫，氏為莊公，`師古曰：「氏與是同，古通用字。」`破西戎，有其地。子襄公時，幽王為犬戎所敗，平王東遷雒邑。襄公將兵救周有功，賜受𨙸、酆之地，列為諸侯。`師古曰：「𨙸亦岐字。」`後八世，穆公稱伯，以河為竟。`師古曰：「伯讀曰霸。竟讀曰境，言其地界東至於河。」`十餘世，孝公用商君，制轅田，`張晏曰：「周制三年一易，以同美惡，商鞅始割列田地，開立阡陌，令民各有常制。」孟康曰：「三年爰土易居，古制也，末世侵廢。商鞅相秦，復立爰田，上田不易，中田一易，下田再易，爰自在其田，不復易居也。食貨志曰『自爰其處而已』是也。轅爰同。」`開仟伯，`師古曰：「南北曰仟，東西曰伯，皆謂開田之疆畝也。伯音莫白反。」`東雄諸侯。子惠公初稱王，得上郡、西河。孫昭王開巴蜀，滅周，取九鼎。昭王曾孫政并六國，稱皇帝，負力怙威，燔書阬儒，自任私智。至子胡亥，天下畔之。

故秦地於禹貢時跨雍、梁二州，詩風兼秦、豳兩國。昔后稷封𣀗，`師古曰：「𣀗讀曰邰，今武功故城是也。」`公劉處豳，`師古曰：「即今豳州栒邑是。」`大王徙𨙸，`師古曰：「今岐山縣是。」`文王作酆，`師古曰：「今長安西北界靈臺鄉豐水上是。」`武王治鎬，`師古曰：「今昆明池北鎬陂是。」`其民有先王遺風，好稼穡，務本業，故豳詩言農桑衣食之本甚備。`師古曰：「謂七月之詩。」`有鄠、杜竹林，南山檀柘，號稱陸海，為九州膏腴。`師古曰：「言其地高陸而饒物產，如海之無所不出，故云陸海。腹之下肥曰腴，故取諭云。」`始皇之初，鄭國穿渠，引涇水溉田，`師古曰：「鄭國，人姓名。事具在溝洫志。」`沃野千里，`師古曰：「沃即溉也，言千里之地皆得溉灌。」`民以富饒。漢興，立都長安，徙齊諸田，楚昭、屈、景及諸功臣家於長陵。後世世徙吏二千石、高訾富人及豪桀并兼之家於諸陵。`師古曰：「訾讀與貲同。高訾，言多財也。」`蓋亦以彊幹弱支，非獨為奉山園也。`如淳曰：「黃圖謂陵冢為山。」師古曰：「謂京師為幹，四方為支也。」`是故五方雜厝，`晉灼曰：「厝，古錯字。」`風俗不純。其世家則好禮文，富人則商賈為利，豪桀則游俠通姦。瀕南山，`師古曰：「瀕猶邊。瀕音頻，又音賔。」`近夏陽，`師古曰：「夏陽即河之西岸也。今在同州韓城縣界。」`多阻險輕薄，易為盜賊，常為天下劇。又郡國輻湊，浮食者多，民去本就末，列侯貴人車服僭上，衆庶放效，羞不相及，`師古曰：「放，依也，音甫往反。」`嫁娶尤崇侈靡，送死過度。

天水、隴西，山多林木，民以板為室屋。及安定、北地、上郡、西河，皆迫近戎狄，修習戰備，高上氣力，以射獵為先。故秦詩曰「在其板屋」；`師古曰：「小戎之詩也。言襄公出征，則婦人居板屋之中而念其君子。」`又曰「王于興師，修我甲兵，與子偕行」。`師古曰：「無衣之詩也。言於王之興師，則修我甲兵，而與子俱征伐也。」`及車轔、四臷、小戎之篇，皆言車馬田狩之事。`師古曰：「車轔、美秦仲大有車馬。其詩曰『有車轔轔，有馬白顛』。四臷，美襄公田狩也。其詩曰『四臷孔阜，六轡在手』，『輶車鸞鑣，載獫猲獢』。小戎，美襄公備兵甲，討西戎。其詩曰『小戎俴收，五楘良輈』，『文茵暢轂，駕我騏![1096](../../imgs/1096.jpg)』，『龍盾之合，鋈以觼軜』。轔音鄰。臷音耋。輶音猶，又音誘。獫音力贍反。獢音許昭反。俴音踐。楘音木。![1096](../../imgs/1096.jpg)音霔。鋈音沃。觼音玦。軜音納。」`漢興，六郡良家子選給羽林、期門，`如淳曰：「醫、商賈、百工不得豫也。」師古曰：「六郡謂隴西、天水、安定、北地、上郡，西河。羽林、期門，解在百官公卿表。」`以材力為官，名將多出焉。孔子曰：「君子有勇而亡誼則為亂，小人有勇而亡誼則為盜。」`師古曰：「論語載孔子對子路之言也。」`故此數郡，民俗質木，`師古曰：「質木者，無有文飾，如木石然。」`不恥寇盜。

自武威以西，本匈奴昆邪王、休屠王地，`師古曰：「昆音下門反。休音許虯反。屠音除。」`武帝時攘之，`師古曰：「攘，卻也，音人羊反。」`初置四郡，以通西域，鬲絕南羌、匈奴。`師古曰：「鬲與隔同。」`其民或以關東下貧，或以報怨過當，`師古曰：「過其本所殺。」`或以誖逆亡道，家屬徙焉。`師古曰：「誖，亂也，惑也，音布內反。」`習俗頗殊，地廣民稀，水屮宜畜牧，`師古曰：「屮，古草字。」`故涼州之畜為天下饒。保邊塞，二千石治之，咸以兵馬為務；酒禮之會，上下通焉，吏民相親。是以其俗風雨時節，穀糴常賤，少盜賊，有和氣之應，賢於內郡。此政寬厚，吏不苛刻之所致也。

巴、蜀、廣漢本南夷，秦并以為郡，土地肥美，有江水沃野，山林竹木疏食果實之饒。`師古曰：「疏菜也。」`南賈滇、僰僮，`師古曰：「言滇、僰之地多出僮隷也。滇音顛。僰音蒲北反。」`西近卭、莋馬旄牛。`師古曰：「言卭、莋之地出馬及旄牛。莋音材各反。」`民食稻魚，亡凶年憂，俗不愁苦，而輕易淫泆，柔弱褊阸。`師古曰：「言其材質不彊，而心忿陿。」`景、武閒，文翁為蜀守，敎民讀書法令，未能篤信道德，反以好文刺譏，貴慕權埶。及司馬相如游宦京師諸侯，以文辭顯於世，鄉黨慕循其迹。後有王襃、嚴遵、楊雄之徒，`師古曰：「遵即嚴君平。」`文章冠天下。繇文翁倡其敎，相如為之師，`師古曰：「繇讀與由同。倡，始也，音充向反。」`故孔子曰：「有敎亡類。」`師古曰：「論語載孔子之言。言人之性術在所敎耳，無種類。」`

武都地雜氐、羌，及犍為、牂柯、越巂，皆西南外夷，武帝初開置。民俗略與巴、蜀同，而武都近天水，俗頗似焉。

故秦地天下三分之一，而人衆不過什三，然量其富居什六。秦豳，吳札觀樂，為之歌秦，`師古曰：「札，吳王壽夢子也，來聘魯而請觀周樂。事見左氏傳襄二十九年。」`曰：「此之謂夏聲。`師古曰：「夏，中國。」`夫能夏則大，大之至也，其周舊乎？」

自井十度至柳三度，謂之鶉首之次，秦之分也。

魏地，觜觿、參之分野也。`師古曰：「觿音弋隨反。」`其界自高陵以東，盡河東、河內，南有陳留及汝南之召陵、㶏彊、新汲、西華、長平，`師古曰：「召讀曰邵。㶏音於靳反，又音殷。」`潁川之舞陽、郾、許、傿陵，`師古曰：「郾音一扇反。傿音偃。」`河南之開封、中牟、陽武、酸棗、卷，`師古曰：「卷音去權反。」`皆魏分也。

河內本殷之舊都，周旣滅殷，分其畿內為三國，詩風邶、庸、衞國是也。`師古曰：「自紂城而北謂之邶，南謂之庸，東謂之衞。邶音步內反，字或作鄁。庸字或作鄘。」`鄁，以封紂子武庚；庸，管叔尹之；衞，蔡叔尹之：以監殷民，謂之三監。`師古曰：「武庚即祿父也。尹，主也。管叔、蔡叔皆武王之弟。」`故書序曰「武王崩，三監畔」，`師古曰：「周書大誥之序。」`周公誅之，盡以其地封弟康叔，號曰孟侯，`師古曰：「康叔亦武王弟也。孟，長也。言為諸侯之長。」`以夾輔周室；遷邶、庸之民于雒邑，故邶、庸、衞三國之詩相與同風。邶詩曰「在浚之下」，`師古曰：「凱風之詩也。浚，衞邑也，音峻。」`庸曰「在浚之郊」；`師古曰：「干旄之詩。」`邶又曰「亦流于淇」，`師古曰：「泉水之詩。」`「河水洋洋」，`師古曰：「今邶詩無此句。」`庸曰「送我淇上」，`師古曰：「桑中之詩。淇上，淇水之上。」`「在彼中河」，`師古曰：「柏舟之詩也。中河，河中也。」`衞曰「瞻彼淇奧」，`師古曰：「淇奧之詩也。奧，水隈也，音於六反。」`「河水洋洋」。`師古曰：「碩人之詩也。洋洋，盛大也，音羊，又音翔。」`故吳公子札聘魯觀周樂，聞邶、庸、衞之歌，曰：「美哉淵乎！吾聞康叔之德如是，是其衞風乎？」至十六世，懿公亡道，為狄所滅。齊桓公帥諸侯伐狄，而更封衞於河南曹、楚丘，是為文公。`師古曰：「曹及楚丘，二邑名。」`而河內殷虛，更屬于晉。`師古曰：「殷虛，汲郡朝歌縣也。虛讀曰墟。」`康叔之風旣歇，而紂之化猶存，故俗剛彊，多豪桀侵奪，薄恩禮，好生分。`師古曰：「生分，謂父母在而昆弟不同財產。」`

河東土地平易，有鹽鐵之饒，本唐堯所居，詩風唐、魏之國也。周武王子唐叔在母未生，`師古曰：「謂懷孕時。」`武王夢帝謂己`師古曰：「帝，天也。」`曰：「余名而子曰虞，將與之唐，屬之參。」`師古曰：「屬音之欲反。參音所林反。」`及生，名之曰虞。至成王滅唐，而封叔虞。唐有晉水，及叔虞子燮為晉侯云，故參為晉星。其民有先王遺敎，君子深思，小人儉陋。故唐詩蟋蟀、山樞、葛生之篇曰「今我不樂，日月其邁」；`師古曰：「蟋蟀之詩也。邁，行也。言日月行往，將老而死也。蟋音悉。蟀音率。」`「宛其死矣，它人是媮」；`師古曰：「山有樞之詩也。媮，樂也。言己儉吝，死亡之後當為它人所樂也。媮音愉，又音偷。樞音甌。」`「百歲之後，歸于其居」。`師古曰：「葛生之詩也。居謂墳墓也。言死當歸于墳墓，不能復為樂也。」`皆思奢儉之中，念死生之慮。`師古曰：「中音竹仲反。」`吳札聞唐之歌，曰：「思深哉！其有陶唐氏之遺民乎？」

魏國，亦姬姓也，在晉之南河曲，故其詩曰「彼汾一曲」；`師古曰：「汾沮洳之詩。沮音子豫反。洳音人豫反。」`「寘諸河之側」。`師古曰：「伐檀之詩。寘，置也，音之豉反。」`自唐叔十六世至獻公，滅魏以封大夫畢萬，`師古曰：「畢萬，畢公高之後，魏犨祖父。」`滅耿以封大夫趙夙，`師古曰：「趙夙，趙衰之兄。」`及大夫韓武子食采於韓原，`師古曰：「韓武子，韓厥之曾祖也，本與周同姓，食采於韓，更為韓氏。此說依史記，而與釋春秋傳者不同。」`晉於是始大。至于文公，伯諸侯，`師古曰：「伯讀曰霸。」`尊周室，始有河內之土。`師古曰：「左氏傳所謂『始啟南陽』者。」`吳札聞魏之歌，曰：「美哉渢渢乎！`師古曰：「渢渢，浮貌也。言其中庸，可與為善，可與為惡也。渢音馮。」`以德輔此，則明主也。」文公後十六世為韓、魏、趙所滅，三家皆自立為諸侯，是為三晉。趙與秦同祖，韓、趙皆姬姓也。自畢萬後十世稱侯，至孫稱王，徙都大梁，故魏一號為梁，七世為秦所滅。

周地，柳、七星、張之分野也。今之河南雒陽、穀成、平陰、偃師、鞏、緱氏，是其分也。

昔周公營雒邑，以為在于土中，諸侯蕃屏四方，`師古曰：「言雒陽四面皆有諸侯為蕃屏。」`故立京師。至幽王淫襃姒，以滅宗周，子平王東居雒邑。其後五伯更帥諸侯以尊周室，`師古曰：「伯讀曰霸。解在刑法志。更，互也，音工衡反。」`故周於三代最為長乆。八百餘年至於王赧，乃為秦所兼。初雒邑與宗周通封畿，`韋昭曰：「通在二封之地，共千里也。」師古曰：「宗周，鎬京也，方八百里，八八六十四，為方百里者六十四也。雒邑，成周也，方六百里，六六三十六，為方百里者三十六。二都得百里者百，方千里也。故詩云『邦畿千里』。」`東西長而南北短，短長相覆為千里。至襄王以河內賜晉文公，又為諸侯所侵，故其分墬小。`師古曰：「墬，古地字。」`

周人之失，巧偽趨利，貴財賤義，高富下貧，憙為商賈，`師古曰：「憙音許吏反。」`不好仕宦。

自柳三度至張十二度，謂之鶉火之次，周之分也。

韓地，角、亢、氐之分野也。韓分晉得南陽郡及潁川之父城、定陵、襄城、潁陽、潁陰、長社、陽翟、郟，`師古曰：「郟音工洽反，即今郟城縣是也。」`東接汝南，西接弘農得新安、宜陽，皆韓分也。及詩風陳、鄭之國，與韓同星分焉。

鄭國，今河南之新鄭，本高辛氏火正祝融之虛也。`師古曰：「虛讀曰墟。後皆類此。」`及成皐、滎陽，潁川之崇高、陽城，皆鄭分也。本周宣王弟友為周司徒，食采於宗周畿內，是為鄭。`師古曰：「即今之華陰鄭縣。」`鄭桓公問於史伯曰：「王室多故，何所可以逃死？」史伯曰：「四方之國，非王母弟甥舅則夷狄，不可入也，其濟、洛、河、潁之閒乎！`師古曰：「濟音子禮反。」`子男之國，虢、會為大，`師古曰：「會讀曰鄶，字或作檜。檜國在豫州外方之北，滎播之南，溱、洧之間，妘姓之國。」`恃埶與險，崈侈貪冐，`師古曰：「冒，蒙也，蔽於義理。」`君若寄帑與賄，周亂而敝，必將背君；`師古曰：「帑讀與孥同，謂妻子也。」`君以成周之衆，奉辭伐罪，亡不克矣。」公曰：「南方不可乎？」對曰：「夫楚，重黎之後也，黎為高辛氏火正，昭顯天地，以生柔嘉之材。姜、嬴、荊、芉，實與諸姬代相干也。`師古曰：「代，遞也。干，犯也。」`姜，伯夷之後也；嬴，伯益之後也。伯夷能禮於神以佐堯，伯益能儀百物以佐舜，`師古曰：「儀與宜同。宜，安也。」`其後皆不失祠，而未有興者，周衰將起，不可偪也。」桓公從其言，乃東寄帑與賄，虢、會受之。後三年，幽王敗，桓公死，其子武公與平王東遷，卒定虢、會之地，右雒左泲，食溱、洧焉。`師古曰：「溱、洧，二水也。溱音臻。洧音鮪。」`土陿而險，山居谷汲，男女亟聚會，`師古曰：「亟，屢也，音丘吏反。」`故其俗淫。鄭詩曰：「出其東門，有女如雲。」`師古曰：「出其東門之詩。東門，鄭之東門也。如雲，言其衆多而往來不定。」`又曰：「溱與洧方灌灌兮，士與女方秉菅兮。」「恂盱且樂，惟士與女，伊其相謔。」`師古曰：「溱洧之詩也。灌灌，水流盛也。菅，蘭也。恂，信也。盱，大也。伊，惟也。謔，戲言也。謂仲春之月，二水流盛，而士與女執芳草於其間，以相贈遺，信大樂矣，惟以戲謔也。灌音胡貫反。菅音姦。」`此其風也。吳札聞鄭之歌，曰：「美哉！其細已甚，民弗堪也。是其先亡乎？」`臣瓚曰：「謂音聲細弱也，此衰弱之徵。」`自武公後二十三世，為韓所滅。

陳國，今淮陽之地。陳本太昊之虛，周武王封舜後媯滿於陳，是為胡公，妻以元女大姬。婦人尊貴，好祭祀，用史巫，故其俗巫鬼。陳詩曰：「坎其擊鼓，宛丘之下，亡冬亡夏，值其鷺羽。」`師古曰：「宛丘之詩也。坎坎，擊鼓聲。四方高，中央下，曰宛丘。值，立也。鷺鳥之羽以為翿，立之而舞，以事神也。無冬無夏，言其恒也。」`又曰：「東門之枌，宛丘之栩，子仲之子，婆娑其下。」`師古曰：「東門之枌之詩也。東門，陳國之東門也。枌，白榆也。栩，杼也。子仲，陳大夫之氏也。婆娑。舞貌也。亦言於枌栩之下歌舞以娛神也。枌音扶云反。栩音許羽反。杼音神汝反。」`此其風也。吳札聞陳之歌，曰：「國亡主，其能乆乎！」`師古曰：「言政由婦人，不以君為主也。」`自胡公後二十三世為楚所滅。陳雖屬楚，於天文自若其故。

潁川、南陽，本夏禹之國。夏人上忠，其敝鄙朴。韓自武子後七世稱侯，六世稱王，五世而為秦所滅。秦旣滅韓，徙天下不軌之民於南陽，`師古曰：「不軌，不循法度者。」`故其俗夸奢，上氣力，好商賈漁獵，藏匿難制御也。宛，西通武關，東受江、淮，一都之會也。宣帝時，鄭弘、召信臣為南陽太守，`師古曰：「召讀曰邵。」`治皆見紀。信臣勸民農桑，去末歸本，郡以殷富。潁川，韓都。士有申子、韓非，刻害餘烈，`師古曰：「申子，申不害也。烈，業也。」`高仕宦，好文法，民以貪遴爭訟生分為失。`師古曰：「遴與吝同。」`韓延壽為太守，先之以敬讓；黃霸繼之，敎化大行，獄或八年亡重罪囚。南陽好商賈，召父富以本業；`師古曰：「召父，謂召信臣也。勸其務農以致富。」`潁川好爭訟分異，黃、韓化以篤厚。「君子之德風也，小人之德草也」，信矣。`師古曰：「論語載孔子之言也。曰『君子之德風，小人之德草也，草上之風必偃』。言從敎而化。」`

自東井六度至亢六度，謂之壽星之次，鄭之分野，與韓同分。

趙地，昴、畢之分壄。趙分晉，得趙國。北有信都、真定、常山、中山，又得涿郡之高陽、鄚、州鄉；`師古曰：「鄚音莫。」`東有廣平、鉅鹿、清河、河間，又得渤海郡之東平舒、中邑、文安、束州、成平、章武，河以北也；南至浮水、繁陽、內黃、斥丘；西有太原、定襄、雲中、五原、上黨。上黨，本韓之別郡也，遠韓近趙，後卒降趙，皆趙分也。

自趙夙後九世稱侯，四世敬侯徙都邯鄲，至曾孫武靈王稱王，五世為秦所滅。

趙、中山地薄人衆，猶有沙丘紂淫亂餘民。`晉灼曰：「言地薄人衆，猶復有沙丘紂淫地餘民，通係之於淫風而言之也，不說沙丘在中山也。」`丈夫相聚游戲，悲歌忼慨，起則椎剽掘冢，`師古曰：「椎殺人而剽劫之也。椎音直追反，其字從木。剽音頻妙反。掘冢，發冢也。」`作姦巧，多弄物，為倡優。女子彈弦跕躧，游媚富貴，徧諸侯之後宮。`如淳曰：「跕音蹀足之蹀。躧音屣。」臣瓚曰：「躡跟為跕，拄指為躧。」師古曰：「跕音它頰反。躧字與屣同。屣謂小履之無跟者也。跕謂輕躡之也。」`

邯鄲北通燕、涿，南有鄭、衞，漳、河之閒一都會也。其土廣俗雜，大率精急，高氣埶，輕為姦。

太原、上黨又多晉公族子孫，以詐力相傾，矜夸功名，報仇過直，`師古曰：「直，亦當也。」`嫁取送死奢靡。`師古曰：「取讀曰娶。其下並同。」`漢興，號為難治，常擇嚴猛之將，或任殺伐為威。父兄被誅，子弟怨憤，至告訐刺史二千石，`師古曰：「訐，面相斥罪也，音居列反，又音居謁反。」`或報殺其親屬。

鍾、代、石、北，迫近胡寇，`如淳曰：「鍾，所在未聞。石，山險之限，在上曲陽。」`民俗懻忮，`臣瓚曰：「懻音兾，今北土名彊直為懻中。」師古曰：「懻，堅也。忮，恨也，音章豉反。」`好氣為姦，不事農商，自全晉時，已患其剽悍，`師古曰：「剽，急也，輕也。悍，勇也。剽音頻妙反，又音疋妙反。悍音胡旦反。」`而武靈王又益厲之。故兾州之部，盜賊常為它州劇。

定襄、雲中、五原，本戎狄地，頗有趙、齊、衞、楚之徙。`師古曰：「言四國之人被遷徙來居之。」`其民鄙朴，少禮文，好射獵。鴈門亦同俗，於天文別屬燕。

燕地，尾、箕分壄也。武王定殷，封召公於燕，其後三十六世與六國俱稱王。東有漁陽、右北平、遼西，遼東，西有上谷、代郡、鴈門，南得涿郡之易、容城、范陽、北新城、故安、涿縣、良鄉、新昌，及勃海之安次，皆燕分也。樂浪、玄菟，亦宜屬焉。

燕稱王十世，秦欲滅六國，燕王太子丹遣勇士荊軻西刺秦王，不成而誅，秦遂舉兵滅燕。

薊，南通齊、趙，勃、碣之閒一都會也。`師古曰：「薊縣，燕之所都也。勃，勃海也。碣，碣石也。」`初太子丹賔養勇士，不愛後宮美女，民化以為俗，至今猶然。賔客相過，以婦侍宿，嫁取之夕，男女無別，反以為榮。後稍頗止，然終未改。其俗愚悍少慮，輕薄無威，亦有所長，敢於急人，`如淳曰：「赴人之急，果於赴難也。」`燕丹遺風也。

上谷至遼東，地廣民希，數被胡寇，俗與趙、代相類，有魚鹽棗栗之饒。北隙烏丸、夫餘，`如淳曰：「有怨隙也。或曰，隙，際也。」師古曰：「訓際是也。烏丸，本東胡也，為冒頓所滅，餘類保烏丸山，因以為號。夫餘在長城之北，去玄菟千里。夫讀曰扶。」`東賈真番之利。

玄菟、樂浪，武帝時置，皆朝鮮、濊貉、句驪蠻夷。`師古曰：「濊音穢，字或作薉，其音同。」`殷道衰，箕子去之朝鮮，`師古曰：「史記云『武王伐紂，封箕子於朝鮮』，與此不同。」`敎其民以禮義，田蠶織作。樂浪朝鮮民犯禁八條：`師古曰：「八條不具見。」`相殺以當時償殺；相傷以穀償；相盜者男沒入為其家奴，女子為婢，欲自贖者，人五十萬。雖免為民，俗猶羞之，嫁取無所讎，`師古曰：「讎，匹也。一曰，讎讀曰售。」`是以其民終不相盜，無門戶之閉，婦人貞信不淫辟。`師古曰：「辟讀曰僻。」`其田民飲食以籩豆，`師古曰：「以竹曰籩，以木曰豆，若今之檠也。檠音其敬反。」`都邑頗放效吏及內郡賈人，徃徃以杯器食。`師古曰：「都邑之人頗用杯器者，效吏及賈人也。放音甫往反。」`郡初取吏於遼東，吏見民無閉臧，及賈人徃者，夜則為盜，俗稍益薄。今於犯禁寖多，至六十餘條。可貴哉，仁賢之化也！然東夷天性柔順，異於三方之外，`師古曰：「三方，謂南、西、北也。」`故孔子悼道不行，設浮於海，欲居九夷，有以也夫！`師古曰：「論語稱孔子曰：『道不行，乘桴浮於海，從我者其由也歟！』言欲乘桴筏而適東夷，以其國有仁賢之化，可以行道也。桴音孚。筏音伐。」`樂浪海中有倭人，分為百餘國，以歲時來獻見云。`如淳曰：「如墨委面，在帶方東南萬里。」臣瓚曰：「倭是國名，不謂用墨，故謂之委也。」師古曰：「如淳云『如墨委面』，蓋音委字耳，此音非也。倭音一戈反，今猶有倭國。魏略云倭在帶方東南大海中，依山島為國，度海千里，復有國，皆倭種。」`

自危四度至斗六度，謂之析木之次，燕之分也。

齊地，虛、危之分壄也。東有甾川、東萊、瑯邪、高密、膠東，南有泰山、城陽，北有千乘，清河以南，勃海之高樂、高城、重合、陽信，西有濟南、平原，皆齊分也。

少昊之世有爽鳩氏，虞、夏時有季崱，`師古曰：「崱音仕力反。」`湯時有逢公柏陵，殷末有薄姑氏，皆為諸侯，國此地。至周成王時，薄姑氏與四國共作亂，成王滅之，以封師尚父，是為太公。`師古曰：「武王封太公於齊，初未得爽鳩之地，成王以益之也。」`詩風齊國是也。臨甾名營丘，故齊詩曰：「子之營兮，遭我虖嶩之閒兮。」`師古曰：「齊國風營詩之辭也。毛詩作還，齊詩作營。之，往也。嶩，山名也，字或作峱，亦作![1097](../../imgs/1097.jpg)，音皆乃高反。言往適營丘而相逢於嶩山也。」`又曰：「竢我於著乎而。」`師古曰：「齊國風著詩之辭也。著，地名，即濟南郡著縣也。乎而，語助也。一曰，門屏之間曰著，音直庶反。」`此亦其舒緩之體也。吳札聞齊之歌，曰：「泱泱乎，大風也哉！`師古曰：「泱泱，弘大之意也，音烏郎反。」`其太公乎？國未可量也。」

古有分土，亡分民。`師古曰：「有分土者，謂立封疆也。無分民者，謂通往來不常厥居也。」`太公以齊地負海舄鹵，少五穀而人民寡，`師古曰：「舄鹵，解在食貨志。」`迺勸以女工之業，通魚鹽之利，而人物輻湊。後十四世，桓公用管仲，設輕重以富國，`師古曰：「解在食貨志。」`合諸侯成伯功，`師古曰：「伯讀曰霸。」`身在陪臣而取三歸。`師古曰：「三歸，三姓之女。」`故其俗彌侈，織作冰紈綺繡純麗之物，`如淳曰：「紈，白熟也。純，緣也，謂絛組之屬也。麗，好也。」臣瓚曰：「冰紈，紈細密堅如冰者也。純麗，溫純美麗之物也。」師古曰：「如說非也。冰，謂布帛之細，其色鮮絜如冰者也。紈，素也。綺，文繒也，即今之所謂細綾也。純，精好也。麗，華靡也。紈音丸。純音淳。」 `號為冠帶衣履天下。`師古曰：「言天下之人冠帶衣履，皆仰齊地。」`

初太公治齊，修道術，尊賢智，賞有功，故至今其土多好經術，矜功名，舒緩闊達而足智。其失夸奢朋黨，言與行繆，虛詐不情，`師古曰：「不可得其情。」`急之則離散，緩之則放縱。始桓公兄襄公淫亂，姑姊妹不嫁，於是令國中民家長女不得嫁，名曰「巫兒」，為家主祠，嫁者不利其家，民至今以為俗。痛乎，道民之道，可不慎哉！`師古曰：「上道讀曰導。」`

昔太公始封，周公問「何以治齊？」太公曰：「舉賢而上功。」周公曰：「後世必有篡殺之臣。」其後二十九世為彊臣田和所滅，而和自立為齊侯。初，和之先陳公子完有罪來奔齊，`師古曰：「公子完，陳厲公之子也。左氏傳魯莊二十二年『陳人殺其太子禦寇，公子完與顓孫奔齊』，蓋禦寇之黨也。」`齊桓公以為大夫，更稱田氏。九世至和而篡齊，至孫威王稱王，五世為秦所滅。

臨甾，海、岱之閒一都會也，其中具五民云。`服虔曰：「士、農、商、工、賈也。」如淳曰：「遊子樂其俗，不復歸，故有五方之民也。」師古曰：「如說是。」`

魯地，奎、婁之分壄也。東至東海，南有泗水，至淮，得臨淮之下相、睢陵、僮、取慮，皆魯分也。`師古曰：「睢音雖。取音趣，又音秋。慮音閭。」`

周興，以少昊之虗曲阜封周公子伯禽為魯侯，`師古曰：「少昊，金天氏之帝。」`以為周公主。`師古曰：「主周公之祭祀。」`其民有聖人之敎化，故孔子曰「齊一變至於魯，魯一變至於道」，言近正也。`師古曰：「魯庶幾至道，齊人不如魯也。」`瀕洙泗之水，`師古曰：「言所居皆邊於一水也。瀕音頻，又音賔。」`其民涉度，幼者扶老而代其任。`師古曰：「任，負戴也。」`俗旣益薄，長老不自安，與幼少相讓，故曰：「魯道衰，洙泗之間齗齗如也。」`師古曰：「齗齗，分辨之意也，音牛斤反。」`孔子閔王道將廢，迺修六經，以述唐虞三代之道，弟子受業而通者七十有七人。是以其民好學，上禮義，重廉恥。周公始封，太公問「何以治魯？」周公曰：「尊尊而親親。」太公曰：「後世寖弱矣。」`師古曰：「言漸微弱也。」`故魯自文公以後，祿去公室，政在大夫，季氏逐昭公，陵夷微弱，三十四世而為楚所滅。然本大國，故自為分壄。

今去聖乆遠，周公遺化銷微，孔氏庠序衰壞。地陿民衆，頗有桑麻之業，亡林澤之饒。俗儉嗇愛財，趨商賈，好訾毀，多巧偽，`師古曰：「以言相毀曰訾。訾音子爾反。」`喪祭之禮文備實寡，然其好學猶愈於它俗。`師古曰：「愈，勝也。」`

漢興以來，魯東海多至卿相。東平、須昌、壽良，皆在濟東，屬魯，非宋地也，當考。`師古曰：「當考者，言當更考覈之，其事未審。」`

宋地，房、心之分壄也。今之沛、梁、楚、山陽、濟陰、東平及東郡之須昌、壽張，皆宋分也。

周封微子於宋，今之睢陽是也，本陶唐氏火正閼伯之虗也。濟陰定陶，詩風曹國也。武王封弟叔振鐸於曹，其後稍大，得山陽、陳留，二十餘世為宋所滅。

昔堯作游成陽，`如淳曰：「作，起也。成陽在定陶，今有堯冢靈臺。」師古曰：「作游者，言為宮室遊止之處也。」`舜漁靁澤，`師古曰：「漁，捕魚也。靁，古雷字。」`湯止于亳，故其民猶有先王遺風，重厚多君子，好稼穡，惡衣食，以致畜藏。`師古曰：「畜讀曰蓄。」`

宋自微子二十餘世，至景公滅曹，滅曹後五世亦為齊、楚、魏所滅，參分其地。魏得其梁、陳留，齊得其濟陰、東平，楚得其沛。故今之楚彭城，本宋也，春秋經曰「圍宋彭城」。宋雖滅，本大國，故自為分野。

沛楚之失，急疾顓己，地薄民貧，`師古曰：「顓與專同。急疾顓己，言性褊狹而自用。」`而山陽好為姦盜。

衞地，營室、東壁之分壄也。今之東郡及魏郡黎陽，河內之野王、朝歌，皆衞分也。

衞本國旣為狄所滅，`師古曰：「衞懿公為狄人所滅，事在春秋閔公二年。」`文公徙封楚丘，三十餘年，子成公徙於帝丘。故春秋經曰「衞𠨨于帝丘」，`師古曰：「𠨨，古遷字。」`今之濮陽是也。本顓頊之虗，故謂之帝丘。夏后之世，昆吾氏居之。成公後十餘世，為韓、魏所侵，盡亡其旁邑，獨有濮陽。後秦滅濮陽，置東郡，徙之於野王。始皇旣并天下，猶獨置衞君，二世時乃廢為庶人。凡四十世，九百年，最後絕，故獨為分野。

衞地有桑閒濮上之阻，`師古曰：「阻者，言其隱阸得肆淫僻之情也。」`男女亦亟聚會，聲色生焉，`師古曰：「亟，屢也，音丘吏反。」`故俗稱鄭衞之音。周末有子路、夏育，民人慕之，`師古曰：「子路，孔子弟子仲由也，性好勇。夏育亦古之壯士。皆衞人。」`故其俗剛武，上氣力。漢興，二千石治者亦以殺戮為威。宣帝時韓延壽為東郡太守，承聖恩，崇禮義，尊諫爭，至今東郡號善為吏，延壽之化也。其失頗奢靡，嫁取送死過度，而野王好氣任俠，有濮上風。

楚地，翼、軫之分壄也。今之南郡、江夏、零陵、桂陽、武陵、長沙及漢中、汝南郡，盡楚分也。

周成王時，封文、武先師鬻熊之曾孫熊繹於荊蠻，為楚子，居丹陽。後十餘世至熊達，是為武王，寖以彊大。`師古曰：「寖，漸也。」`後五世至嚴王，總帥諸侯，觀兵周室，并吞江、漢之閒，內滅陳、魯之國。後十餘世，頃襄王東徙于陳。

楚有江漢川澤山林之饒；江南地廣，或火耕水耨。民食魚稻，以漁獵山伐為業，`師古曰：「山伐，謂伐山取竹木。」`果蓏蠃蛤，食物常足。`師古曰：「蠃音來戈反。蛤音閤，似蜯而圜。」`故啙窳媮生，而亡積聚，`應劭曰：「啙，弱也。言風俗朝夕取給媮生而已，無長乆之慮也。」如淳曰：「啙或作鮆，音紫。窳音庾。」晉灼曰：「啙，病也。窳，惰也。」師古曰：「諸家之說皆非也。啙，短也。窳，弱也。言短力弱材不能勤作，故朝夕取給而無儲偫也。如音是也。」`飲食還給，不憂凍餓，`師古曰：「還，及也，言常相及而給足也。」`亦亡千金之家。信巫鬼，重淫祀。而漢中淫失枝柱，與巴蜀同俗。`師古曰：「失讀曰泆。柱音竹甫反。枝柱，言意相節卻，不順從也。」`汝南之別，皆急疾有氣埶。江陵，故郢都，西通巫、巴，東有雲夢之饒，亦一都會也。

吳地，斗分壄也。今之會稽、九江、丹陽、豫章、廬江、廣陵、六安、臨淮郡，盡吳分也。

殷道旣衰，周大王亶父興𨙸梁之地，長子大伯，次曰仲雍，少曰公季。公季有聖子昌，大王欲傳國焉。大伯、仲雍辭行采藥，遂奔荊蠻。公季嗣位，至昌為西伯，受命而王。故孔子美而稱曰：「大伯，可謂至悳也已矣！三以天下讓，民無得而稱焉。」謂「虞仲夷逸，隱居放言，身中清，廢中權。」`師古曰：「皆論語載孔子之言也。虞仲，即仲雍也。夷逸，言竄於蠻夷而遁逸也。隱居而不言，故其身清潔，所廢中於權道。」`大伯初奔荊蠻，荊蠻歸之，號曰句吳。`師古曰：「句音鉤，夷俗語之發聲也，亦猶越為于越也。」`大伯卒，仲雍立，至曾孫周章，而武王克殷，因而封之。又封周章弟中於河北，`師古曰：「中讀曰仲。」`是為北吳，後世謂之虞，十二世為晉所滅。後二世而荊蠻之吳子壽夢盛大稱王。其少子則季札，有賢材。兄弟欲傳國，札讓而不受。自大伯、壽夢稱王六世，闔廬舉伍子胥、孫武為將，戰勝攻取，興伯名於諸侯。`師古曰：「伯讀曰霸。」`至子夫差，誅子胥，用宰嚭，`師古曰：「嚭音披美反。」`為粵王句踐所滅。

吳、粵之君皆好勇，故其民至今好用劔，輕死易發。

粵旣并吳，後六世為楚所滅。後秦又擊楚，徙壽春，至子為秦所滅。

壽春、合肥受南北湖皮革、鮑、木之輸，`師古曰：「皮革，犀兕之屬也。鮑，鮑魚也。木，楓柟豫章之屬。」`亦一都會也。始楚賢臣屈原被讒放流，作離騷諸賦以自傷悼。`師古曰：「諸賦，謂九歌、天問、九章之屬。」`後有宋玉、唐勒之屬慕而述之，皆以顯名。漢興，高祖王兄子濞於吳，招致天下之娛游子弟，枚乘、鄒陽、嚴夫子之徒興於文、景之際。而淮南王安亦都壽春，招賔客著書。而吳有嚴助、朱賈臣，貴顯漢朝，文辭並發，故世傳楚辭。其失巧而少信。初淮南王異國中民家有女者，`晉灼曰：「有女者見優異。」`以待游士而妻之，故至今多女而少男。`如淳曰：「得女寵，或去男也。」臣瓚曰：「周官職方云『揚州之民，二男而五女』，此風氣非由淮南王安能使多女也。」師古曰：「二說皆非也。志亦言土地風氣旣足女矣，因淮南之化，又更聚焉。」`本吳粵與楚接比，`師古曰：「比，近也，音頻寐反。」`數相并兼，故民俗略同。

吳東有海鹽章山之銅，三江五湖之利，亦江東之一都會也。豫章出黃金，然菫菫物之所有，取之不足以更費。`應劭曰：「菫菫，少也。更，償也。言金少耳，取不足用，顧費用也。」師古曰：「應說非也。此言所出之金旣以少矣，自外諸物蓋亦不多，故緫言取之不足償功直也。菫讀曰僅。更音庚。」`江南卑溼，丈夫多夭。

會稽海外有東鯷人，`孟康曰：「音題。」晉灼曰：「音鞮。」師古曰：「孟音是也。」`分為二十餘國，以歲時來獻見云。

粵地，牽牛、婺女之分壄也。今之蒼梧、鬱林、合浦、交阯、九真、南海、日南，皆粵分也。

其君禹後，帝少康之庶子云，封於會稽，`臣瓚曰：「自交阯至會稽七八千里，百越雜處，各有種姓，不得盡云少康之後也。按世本，越為羋姓，與楚同祖，故國語曰『羋姓夔、越』，然則越非禹後明矣。又羋姓之越，亦句踐之後，不謂南越也。」師古曰：「越之為號，其來尚矣，少康封庶子以主禹祠，君於越地耳。故此志云其君禹後，豈謂百越之人皆禹苗裔？瓚說非也。」`文身斷髮，以避蛟龍之害。`應劭曰：「常在水中，故斷其髮，文其身，以象龍子，故不見傷害也。」`後二十世，至句踐稱王，與吳王闔廬戰，敗之雋李。`師古曰：「雋音醉，字本作檇，其旁從木。」`夫差立，句踐乘勝復伐吳，吳大破之，棲會稽，`師古曰：「會稽，山名。登山而處，以避兵難，言若鳥之棲。」`臣服請平。後用范蠡、大夫種計，遂伐滅吳，兼并其地。度淮與齊、晉諸侯會，致貢於周。周元王使使賜命為伯，諸侯畢賀。後五世為楚所滅，子孫分散，君服於楚。`師古曰：「事楚為君而服從之。」`後十世，至閩君搖，佐諸侯平秦。漢興，復立搖為粵王。是時，秦南海尉趙佗亦自王，傳國至武帝時，盡滅以為郡云。

處近海，多犀、象、毒冒、珠璣、銀、銅、果、布之湊，`韋昭曰：「果謂龍眼、離支之屬。布，葛布也。」師古曰：「毒音代。冒音莫內反。璣謂珠之不圜者也，音祈，又音機。布謂諸雜細布皆是也。」`中國往商賈者多取富焉。番禺，其一都會也。

自合浦徐聞南入海，得大州，東西南北方千里，武帝元封元年略以為儋耳、珠厓郡。民皆服布如單被，穿中央為貫頭。`師古曰：「著時從頭而貫之。」`男子耕農，種禾稻紵麻，女子桑蠶織績。亡馬與虎，民有五畜，`師古曰：「牛、羊、豕、雞、犬。」`山多麈麖。`師古曰：「麈似鹿而大，嗷似鹿而小。麈音主，麖音京。」`兵則矛、盾、刀，木弓弩，竹矢，或骨為鏃。`師古曰：「鏃，矢鋒，音子木反。」`自初為郡縣，吏卒中國人多侵陵之，故率數歲壹反。元帝時，遂罷弃之。

自日南障塞、徐聞、合浦船行可五月，有都元國；又船行可四月，有邑盧沒國；又船行可二十餘日，有諶離國；`師古曰：「諶音士林反。」`步行可十餘日，有夫甘都盧國。`師古曰：「都盧國人勁捷善緣高，故張衡西京賦云『烏獲扛鼎，都盧尋橦』，又曰『非都盧之輕趫，孰能超而究升』也。夫音扶。」`自夫甘都盧國船行可二月餘，有黃支國，民俗略與珠厓相類。其州廣大，戶口多，多異物，自武帝以來皆獻見。有譯長，屬黃門，與應募者俱入海巿明珠、璧流離、竒石異物，齎黃金雜繒而徃。所至國皆稟食為耦，`師古曰：「稟，給也。耦，媲也。給其食而侶媲之，相隨行也。」`蠻夷賈船，轉送致之。亦利交易，剽殺人。`師古曰：「剽，劫也，音頻妙反。」`又苦逢風波溺死，不者數年來還。大珠至圍二寸以下。平帝元始中，王莽輔政，欲燿威德，厚遺黃支王，令遣使獻生犀牛。自黃支船行可八月，到皮宗；船行可二月，到日南、象林界云。黃支之南，有已程不國，漢之譯使自此還矣。

* * *

