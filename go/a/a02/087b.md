

##### 漢書
	`卷八十七下 ‧ 揚雄傳第五十七下`

* * *

明年，上將大誇胡人以多禽獸，秋，命右扶風發民入南山，西自襃斜，東至弘農，南敺漢中，`師古曰：「襃斜，南山二谷名也。漢中，今梁州也。斜音弋奢反。」`張羅罔罝罘，捕熊羆豪豬虎豹狖玃狐菟麋鹿，`師古曰：「狖似獮猴，仰鼻而長尾。玃亦獮猴類也，長臂善搏。玃身長，金色。狖音弋授反。玃音钁。」`載以檻車，輸長楊射熊館。`師古曰：「長楊，宮名也，在盩厔縣，其中有射熊館。」`以罔為周阹，`李竒曰：「阹，遮禽獸圍陳也。」師古曰：「阹音袪。」`縱禽獸其中，令胡人手搏之，自取其獲，上親臨觀焉。是時，農民不得收斂。雄從至射熊館，還，上長楊賦，聊因筆墨之成文章，故藉翰林以為主人，子墨為客卿以風。`師古曰：「藉，借也。風讀曰諷。」`其辭曰：

　　子墨客卿問於翰林主人曰：「蓋聞聖主之養民也，仁霑而恩洽，動不為身。`師古曰：「言憂百姓也。」`今年獵長楊，先命右扶風，左大華而右襃斜，`師古曰：「大華即西嶽華山。」`椓巀嶭而為弋，紆南山以為罝，`師古曰：「巀嶭即所謂嵯峨山也，在京師之北。凡言此者，示獵圍之寬廣也。巀嶭音截齧，又音材葛反，又音五葛反。」`羅千乘於林莽，`師古曰：「草平曰莽。」`列萬騎於山隅，帥軍踤阹，錫戎獲胡。`師古曰：「踤，足蹴之也。錫戎獲胡，言以禽獸賦戎狄，令胡人獲取之。踤音才恤反。」`搤熊羆，拕豪豬，`師古曰：「搤，捉持之也。豪豬亦名帚豲也，自為牝牡者也。搤音厄。拕音佗。豲音桓。」`木雍槍纍，以為儲胥，`蘇林曰：「木擁柵其外，又以竹槍纍為外儲也。」服虔曰：「儲胥猶言有餘也。」師古曰：「儲，峙也。胥，須也。以木擁槍及纍繩連結以為儲胥，言有儲畜以待所須也。槍音千羊反。纍音力佳反。」`此天下之窮覽極觀也。雖然，亦頗擾于農民。三旬有餘，其廑至矣，`師古曰：「廑，古勤字。」`而功不圖，`張晏曰：「不可圖畫以示後人。」師古曰：「此說非也。圖，謀也，言百姓甚勤勞矣，而不見謀贍恤之事。」`恐不識者，外之則以為娛樂之遊，內之則不以為乾豆之事，`師古曰：「乾豆，三驅之一也。乾豆者，言為脯羞以充實豆，薦宗廟。」`豈為民乎哉！且人君以玄默為神，澹泊為德，`師古曰：「澹泊，安靜也。澹音徒濫反。泊音步各反，又音魄。」`今樂遠出以露威靈，`師古曰：「露謂顯暴不深固。」`數搖動以罷車甲，`師古曰：「罷讀曰疲。」`本非人主之急務也。蒙竊或焉。」`師古曰：「蒙，自謂蒙蔽也。」`

　　翰林主人曰：「吁，謂之茲邪！`師古曰：「吁，疑怪之辭也。謂茲邪，猶云何為如此也。吁音于。」`若客，所謂知其一未睹其二，見其外不識其內者也。僕甞倦談，不能一二其詳，`師古曰：「詳，悉也。」`請略舉凡，而客自覽其切焉。」`師古曰：「凡，大指也。切，要也。」`

　　客曰：「唯，唯。」

　　主人曰：「昔有彊秦，封豕其士，窫窳其民，鑿齒之徒相與摩牙而爭之，`應劭曰：「淮南子云，堯之時窫窳、封豨、鑿齒皆為民害。窫窳類貙，虎爪食人。」服虔曰：「鑿齒長五尺，似鑿，亦食人。」李竒曰：「以喻秦貪婪，殘食其民也。」師古曰：「封，大也。窫音於黠反。窳音愈。」`豪俊麋沸雲擾，羣黎為之不康。`師古曰：「黎，衆；康，安也。」`於是上帝眷顧高祖，高祖奉命，順斗極，運天關，橫鉅海，票昆侖，`師古曰：「票猶言搖動也，音匹昭反。」`提劔而叱之，所麾城摲邑，`李竒曰：「摲音車幰之幰。」師古曰：「摲，舉手擬之也。」`下將降旗，一日之戰，不可殫記。`師古曰：「殫，盡也。不可盡記，言其多也。」`當此之勤，頭蓬不暇疏，`師古曰：「蓬謂髮亂如蓬也。」`飢不及餐，鞮鍪生蟣蝨，`師古曰：「鞮鍪即兜鍪也。鞮音丁奚反。鍪音牟。蟣音居豈反。」`介冑被霑汗，以為萬姓請命虖皇天。迺展民之所詘，振民之所乏，`師古曰：「展，申也。振，起也。」`規億載，恢帝業，七年之閒而天下密如也。`師古曰：「密，靜也。」`

　　逮至聖文，隨風乘流，方垂意於至寧，躬服節儉，綈衣不敝，革鞜不穿，`師古曰：「言不穿敝而已，無取紛華也。鞜，革履，音踏。」`大夏不居，`師古曰：「大夏，夏屋也。」`木器無文。於是後宮賤瑇瑁而踈珠璣，郤翡翠之飾，除彫瑑之巧，`師古曰：「瑑，刻鏤也。瑑音篆。」`惡麗靡而不近，斥芬芳而不御，`師古曰：「斥，卻也。」`抑止絲竹晏衍之樂，憎聞鄭衞幼眇之聲，`師古曰：「衍音弋戰反。幼音一笑反。眇音妙。」`是以玉衡正而太階平也。`師古曰：「玉衡，天儀也。太階，解在東方朔傳。」`

　　其後熏鬻作虐，東夷橫畔，`師古曰：「鬻音弋六反。橫音胡孟反。」`羌戎睚眦，`師古曰：「睚眦，瞋目貌。睚音五懈反。眦音仕懈反。睚字或作矔，矔者怒其目眥也，音工喚反。」`閩越相亂，遐萌為之不安，`師古曰：「遐，遠也。」`中國蒙被其難。於是聖武勃怒，爰整其旅，迺命票、衞，`師古曰：「票，票騎霍去病。衞，衞青也。」`汾沄沸渭，`師古曰：「汾沄沸渭，奮擊貌。汾音紛，紜音雲。」`雲合電發，猋騰波流，機駭蠭軼，`師古曰：「猋，疾風也。騰，舉也。蠭與鋒同。軼，過也。如機之駭，如蠭之過，言其疾也。軼與逸同。」`疾如奔星，擊如震霆，`師古曰：「霆，雷之急者，音廷。」`砰轒轀，破穹廬，`應劭曰：「轒轀，匈奴車也。」師古曰：「穹廬，氈帳也。轒音扶云反。轀音於云反。」`腦沙幕，髓𩪏余吾。`師古曰：「腦塗沙幕地，𩪏入余吾水，言其大破死亡。𩪏，古髓字。」`遂獵乎王廷。`孟康曰：「匈奴王廷也。」`敺橐它，燒𤑺蠡，`張晏曰：「𤑺蠡，乾酪也，以為酪母。燒之，壞其養生之具也。」師古曰：「𤑺音覓。蠡音黎，又音來戈反。」`分梨單于，磔裂屬國，`師古曰：「梨與剺同，謂剥析也。剺音力私反。」`夷阬谷，拔鹵莽，刊山石，`師古曰：「鹵莽，淺草之地也。阬音口衡反。莽音莫戶反。」`蹂屍輿厮，係累老弱，`師古曰：「言已死則蹂踐其屍，破傷者則輿之而行也。厮，破折也，音斯。累音力追反。」`兖鋋瘢耆、金鏃滛夷者數十萬人，`如淳曰：「兖，括也。」孟康曰：「瘢耆，馬脊創瘢處也。」蘇林曰：「以耆字為著字。著音僨之著，鏃著其頭也。」師古曰：「鋋，鐵矜小矛也。淫夷，過傷也。據如、孟氏之說，則箭括及鋋所中，皆有創瘢於耆，而被金鏃過傷者復衆也。如蘇氏以耆字為著字，依其所釋，則括及鋋所傷皆有瘢，又著金鏃於頭上而過傷者亦多矣。用字旣別，分句不同。據今書本多作耆字，宜從孟說。鋋音蟬，又音延。著音竹略反。矜音巨巾反。」`皆稽顙樹頷，扶服蛾伏，`如淳曰：「叩頭時項下向，則頷樹上向也。」師古曰：「樹，豎也。頷音胡感反。服音蒲北反。蛾與蟻同。蛾伏者，言其伏如蟲蟻也。」`二十餘年矣，尚不敢惕息。`師古曰：「惕息，懼而小息也。息，出入氣也。」`夫天兵四臨，幽都先加，`師古曰：「幽都，北方，謂匈奴。」`回戈邪指，南越相夷，`師古曰：「夷，傷也，一曰平殄也。」`靡節西征，羌僰東馳。是以遐方疏俗殊鄰絕黨之域，`師古曰：「疏亦遠也。鄰，邑也。」`自上仁所不化，茂德所不綏，莫不蹻足抗手，`師古曰：「蹻，舉也，音矯。」`請獻厥珍，使海內澹然，`師古曰：「澹，安也，音徒濫反。」`永亡邊城之灾，金革之患。

　　今朝廷純仁，遵道顯義，并包書林，聖風雲靡；`師古曰：「靡，合韻音武義反。」`英華沈浮，洋溢八區，普天所覆，莫不沾濡；士有不談王道者則樵夫咲之。`師古曰：「樵夫，采樵之人。」`故意者以為事罔隆而不殺，物靡盛而不虧，`師古曰：「罔、靡，皆無也。殺，衰也。音所例反。」`故平不肆險，安不忘危。`服虔曰：「肆，棄也。」師古曰：「肆，放也，不放心於險而甞思念也。」`迺時以有年出兵，整輿竦戎，`師古曰：「有年，有豐年也。因豐年而時出兵也。竦，勸也。」`振師五莋，`師古曰：「振亦整也。莋與柞同。」`習馬長楊，簡力狡獸，校武票禽。`師古曰：「校，計量也。票禽，輕疾之禽也。票音頻妙反，又音匹妙反。」`迺萃然登南山，瞰烏弋，`晉灼曰：「萃，集也。」服虔曰：「三十六國，烏弋最在其西。」師古曰：「瞰，遠視也。音口濫反。」`西厭月𩨳，東震日域。`服虔曰：「𩨳音窟穴。月𩨳，月所生也。」師古曰：「日域，日初出之處也。厭音一涉反。」`又恐後世迷於一時之事，常以此取國家之大務，淫荒田獵，陵夷而不禦也，`師古曰：「禦，止也。」`是以車不安軔，日未靡旃，從者仿佛，骫屬而還；`張晏曰：「從者見仿佛，委釋迴旋。」師古曰：「車不安軔，未及止也。日未靡旃，不移景也。仿佛讀曰髣髴。骫，古委字也。屬音之欲反。還讀曰旋也。」`亦所以奉太宗之烈，遵文武之度，復三王之田，反五帝之虞；`師古曰：「虞與娛同，合韻音牛具反。」`使農不輟耰，`師古曰：「耰，摩田之器也。音憂。」`工不下機，婚姻以時，男女莫違；`師古曰：「已解於上也。」`出愷弟，行簡易，`師古曰：「易，合韻音弋赤反。」`矜劬勞，休力役；見百年，存孤弱，帥與之，同苦樂。然後陳鍾鼓之樂，鳴鞀磬之和，建碣磍之虡，`孟康曰：「碣磍，刻猛獸為之，故其形碣磍而盛怒也。」師古曰：「鞀，古鼗字。鞀，小鼓也。碣音一轄反。磍音轄。」`拮隔鳴球，掉八列之舞；`師古曰：「拮隔，擊考也。鳴球，玉磬也。掉，搖也，搖身而舞也。一曰：拮隔，彈鼓也。鳴球，以玉飾琴瑟也。拮音居黠反。球音求，又音虯。掉音徒釣反。」`酌允鑠，肴樂胥，`張晏曰：「允，信也。鑠，美也。言酌信義以當酒，帥禮樂以為肴也。」師古曰：「小雅車攻之詩曰『允矣君子，展也大成』，周頌酌之詩曰『於鑠王師』，小雅桑扈之詩曰『君子樂胥』，故引之為言也。胥音先呂反。」`聽廟中之雍雍，受神人之福祜；`師古曰：「大雅思齊之詩曰『雍雍在宮，肅肅在廟』，小雅桑扈之詩曰『受天之祜』。祜，福也，音戶。」`歌投頌，吹合雅。其勤若此，故真神之所勞也。`師古曰：「大雅旱麓之詩曰『愷弟君子，神所勞矣』。勞謂勞來之，猶言勸勉也，故雄引之云。勞音郎到反。」`方將俟元符，`師古曰：「元，善也。符，瑞也。」`以禪梁甫之基，增泰山之高，延光于將來，比榮乎往號，豈徒欲淫覽浮觀，馳騁梗稻之地，周流梨栗之林，蹂踐芻蕘，誇詡衆庶，盛狖玃之收，多麋鹿之獲哉！且盲不見咫尺，而離婁燭千里之隅；`師古曰：「離婁，古明目者。一號離朱。燭，照也。」`客徒愛胡人之獲我禽獸，曾不知我亦已獲其王侯。」

　　言未卒，墨客降席再拜稽首曰：「大哉體乎！允非小子之所能及也。`師古曰：「允，信也。」`迺今日發矇，廓然已昭矣！」

哀帝時丁、傅、董賢用事，諸附離之者或起家至二千石。`師古曰：「離，著也，音麗。」`時雄方草太玄，有以自守，泊如也。`師古曰：「泊，安靜也，音步各反。」`或謿雄以玄尚白，`師古曰：「玄，黑色也。言雄作之不成，其色猶白，故無祿位也。」`而雄解之，號曰解謿。其辭曰：

　　客謿揚子曰：「吾聞上世之士，人綱人紀，`師古曰：「為衆人之綱紀也。」`不生則已，生則上尊人君，下榮父母，析人之圭，儋人之爵，`師古曰：「析亦分也。儋，荷負也。」`懷人之符，分人之祿，紆青拕紫，朱丹其轂。`師古曰：「青紫謂綬之色也。紆，縈也。拕，曳也。拕音吐賀反，又音徒可反。」`今子幸得遭明盛之世，處不諱之朝，與群賢同行，`師古曰：「同行謂同行列。」`歷金門上玉堂有日矣，`應劭曰：「金門，金馬門也。」晉灼曰：「黃圖有大玉堂、小玉堂殿也。」`曾不能畫一竒，出一策，上說人主，下談公卿。目如曜星，舌如電光，壹從壹衡，`師古曰：「從音子容反。」`論者莫當，顧而作太玄五千文，`師古曰：「顧，反也。」`支葉扶踈，`師古曰：「扶踈，分布也。」`獨說十餘萬言，深者入黃泉，高者出蒼天，大者含元氣，纖者入無倫，`師古曰：「纖微之甚，無等倫。」`然而位不過侍郎，擢纔給事黃門。`師古曰：「纔，淺也，言僅得之也。纔音才。」`意者玄得毋尚白乎？何為官之拓落也？」`師古曰：「拓落，不耦也。拓音託。」`

　　揚子咲而應之曰：「客徒欲朱丹吾轂，不知一跌將赤吾之族也！`師古曰：「跌，足失厝也。見誅殺者必流血，故云赤族。跌音徒結反。」`徃者周罔解結，群鹿爭逸，`師古曰：「謂戰國時諸侯也。」`離為十二，合為六七，`師古曰：「十二，謂魯、衞、齊、楚、宋、鄭、燕、秦、韓、趙、魏、中山也。六七者，齊、趙、韓、魏、燕、楚六國及秦為七也。」`四分五剖，並為戰國。`晉灼曰：「道其分離之意，四分則交五而裂如田字。」`士無常君，國亡定臣，得士者富，失士者貧，矯翼厲翮，恣意所存，`師古曰：「言來去如鳥之飛，各任所息也。」`故士或自盛以橐，或鑿坏以遁。`應劭曰：「自盛以橐，謂范雎也。鑿坏，謂顏闔也。魯君聞顏闔賢，欲以為相，使者往聘，因鑿後垣而亡。坏，壁也。」蘇林曰：「坏音陪。」師古曰：「又音普回反。」`是故騶衍以頡亢而取世資，`應劭曰：「衍，齊人也。著書所言皆天事，故齊人曰『談天衍』。遊諸侯，所言則以為迂闊遠於事情，然終不屈。甞仕於齊，位至卿。」師古曰：「頡亢，上下不定也。頡音下結反。亢音湖浪反。」`孟軻雖連蹇，猶為萬乘師。`張晏曰：「連蹇，難也，言值世之屯難也。」師古曰：「連音輦。」`

　　今大漢左東海，右渠搜，前番禺，後陶塗。`如淳曰：「小國也。」師古曰：「騊駼馬出北海上。今此云後陶塗，則是北方國名也。本國出馬，因以為名。今書本陶字有作椒者，流俗所改。」`東南一尉，`孟康曰：「會稽東部都尉也。」`西北一候。`孟康曰：「敦煌玉門關候也。」`徽以糾墨，製以質鈇，`師古曰：「言有罪者則係於徽墨，尤惡者則斬以鈇質也。徽、糾、墨，皆繩也。質，鍖也。鈇，莝刃也，音膚。鍖音竹林反。」`散以禮樂，風以詩書，`師古曰：「風，化也。」`曠以歲月，結以倚廬。`孟康曰：「在倚廬行服三年也。」應劭曰：「漢律以不為親行三年服不得選舉。」師古曰：「倚廬，倚牆至地而為之，無楣柱。倚音於綺反。」`天下之士，雷動雲合，魚鱗雜襲，咸營于八區，`師古曰：「八區，八方也。」`家家自以為稷契，人人自以為咎繇，戴縰垂纓而談者皆擬於阿衡，`師古曰：「縰，韜髮者也，音山爾反。」`五尺童子羞比晏嬰與夷吾；`師古曰：「夷吾，管仲也。羞比之也，以其不為王者之佐。」`當塗者入青雲，失路者委溝渠，旦握權則為卿相，夕失埶則為匹夫；譬若江湖之雀，勃解之鳥，乘鴈集不為之多，雙鳧飛不為之少。`應劭曰：「乘鴈，四鴈也。」師古曰：「雀字或作厓。鳥字或作島。島，海中山也，其義兩通。乘音食證反。」`昔三仁去而殷虛，`師古曰：「論語稱『微子去之，箕子為之奴，比干諫而死』。孔子曰：『殷有三仁焉。』虛，空也。一曰虛讀曰墟，言其亡國為丘墟。」`二老歸而周熾，`應劭曰：「二老，伯夷、太公也。」`子胥死而吳亡，種、蠡存而粵伯，`師古曰：「伯讀曰霸。」`五羖入而秦喜，`師古曰：「五羖謂百里奚也。買以羖羊之皮五，故稱五羖也。」`樂毅出而燕懼，范雎以折摺而危穰侯，`晉灼曰：「摺，古拉字也。」`蔡澤雖噤吟而咲唐舉。`師古曰：「噤吟，顉頤之貌。澤從唐舉相，謂之曰：『聖人不相，殆先生乎！』澤曰：『吾自知富貴。』噤音鉅錦反。吟音魚錦反。舉，合韻音居御反。」`故當其有事也，非蕭、曹、子房、平、勃、樊、霍則不能安；當其亡事也，章句之徒相與坐而守之，亦亡所患。`師古曰：「章句小儒也。患，合韻音胡關反。」`故世亂，則聖哲馳騖而不足；世治，則庸夫高枕而有餘。

　　夫上世之士，或解縛而相，`孟康曰：「管仲也。」`或釋褐而傅；`孟康曰：「甯戚也。」`或倚夷門而咲，`應劭曰：「侯嬴也。為夷門卒，秦伐趙，趙求救，無忌將十餘人往辭嬴，嬴無所戒。更還，嬴笑之，以謀告無忌也。」`或橫江潭而漁；`服虔曰：「漁父也。」師古曰：「江潭而漁，潭音尋，漁，合韻音牛助反。」`或七十說而不遇，`應劭曰：「孔丘也。」`或立談間而封侯；`服虔曰：「薛公也。」`或枉千乘於陋巷，`應劭曰：「齊有小臣稷，桓公一日三至而不得見，從者曰：『可以止矣！』桓公曰：『士之傲爵祿者，固輕其主，主傲霸王者亦輕其士，縱彼傲爵祿者，吾庸敢傲霸王乎！』遂見之。」`或擁帚彗而先驅。`應劭曰：「鄒衍之燕，昭王郊迎，擁彗為之先驅也。」師古曰：「彗亦以掃者也，音似歲反。」`是以士頗得信其舌而奮其筆，`師古曰：「信讀曰申。」`窒隙蹈瑕而無所詘也。`李竒曰：「君臣上下，有釁罅瑕隙乖離之漸，則可抵而取也。」師古曰：「窒，窒塞也。罅音呼駕反。」`當今縣令不請士，郡守不迎師，羣卿不揖客，將相不俛眉；`師古曰：「自高抗也。俛，低也。」`言竒者見疑，行殊者得辟，`師古曰：「辟，罪法。」`是以欲談者宛舌而固聲，欲行者擬足而投迹。`師古曰：「宛，屈也。固，閉也。擬，疑也。」`鄉使上世之士處虖今，`師古曰：「鄉讀曰嚮。」`策非甲科，行非孝廉，舉非方正，獨可抗疏，`師古曰：「抗，舉也，謂上之也。疏者，疏條其事而言之。疏音所據反。」`時道是非，高得待詔，下觸聞罷，`師古曰：「報聞而罷之。」`又安得青紫？

　　且吾聞之也，炎炎者滅，隆隆者絕；觀雷觀火，為盈為實，天收其聲，地藏其熱。`師古曰：「炎炎，火光也。隆隆，雷聲也。人之觀火聽雷，謂其盈實，終以天收雷聲，地藏火熱，則為虛無。言極盛者亦滅亡也。」`高明之家，鬼瞰其室。`李竒曰：「鬼神害盈而福謙也。」師古曰：「瞰，視也。音口濫反。」`攫挐者亡，默默者存；`師古曰：「攫挐，妄有搏執牽引也。挐音女居反。」`位極者宗危，自守者身全。是故知玄知默，守道之極；爰清爰靜，游神之廷；`師古曰：「靜，合韻音才性反。」`惟寂惟寞，守德之宅。世異事變，人道不殊，彼我易時，未知何如。`李竒曰：「或能勝之。」`今子迺以鴟梟而咲鳳皇，執蝘蜓而謿龜龍，`師古曰：「蝘蜓，蜥蜴也。蝘音烏典反。蜓音殄。」`不亦病乎！子徒咲我玄之尚白，吾亦咲子之病甚，不遭臾跗、扁鵲，`師古曰：「二人皆古之良醫也。跗音甫無反。」`悲夫！」

　　客曰：「然則靡玄無所成名乎？`師古曰：「靡亦無。」`范、蔡以下何必玄哉？」

　　揚子曰：「范雎，魏之亡命也，折脅拉髂，免於徽索，`師古曰：「髂，骨也。徽，繩也。髂音格。」`翕肩蹈背，扶服入橐，`師古曰：「翕，斂也。服音蒲北反。」`激卬萬乘之主，`如淳曰：「卬，怒也。言秦安得王，獨太后穰侯耳。」師古曰：「卬讀曰仰。」`界涇陽抵穰侯而代之，`蘇林曰：「抵音紙。界，間其兄弟使疏。」應劭曰：「涇陽，秦昭王弟，貴用事也。」`當也。`師古曰：「言當其際。」`蔡澤，山東之匹夫也，頷頤折頞，`師古曰：「頷，曲頤也，音欽。」`涕涶流沫，西揖彊秦之相，搤其咽，炕其氣，附其背而奪其位，`張晏曰：「蔡澤說范雎以功成身退，禍福之機。適值雎有間於王，因薦以自代。」師古曰：「搤謂急持之。咽，頸也。炕，絕也。咽音一千反。炕音抗。」`時也。`師古曰：「遇其時。」`天下已定，金革已平，都於雒陽，婁敬委輅脫輓，掉三寸之舌，`師古曰：「輅音胡格反。輓音晚。掉音徒釣反。解在劉敬傳。」`建不拔之策，舉中國徙之長安，`師古曰：「不拔，謂其堅固不拔也。中國謂京師。」`適也。`師古曰：「中其適。」`五帝垂典，三王傳禮，百世不易，叔孫通起於枹鼓之閒，`師古曰：「枹音孚。」`解甲投戈，遂作君臣之儀，得也。`師古曰：「得其所。」`甫刑靡敝，秦法酷烈，`師古曰：「靡，散也，音縻。」`聖漢權制，而蕭何造律，宜也。`師古曰：「合其宜。」`故有造蕭何律於唐虞之世，則誖矣；`師古曰：「誖，乖也，音布內反。」`有作叔孫通儀於夏殷之時，則惑矣；有建婁敬之策於成周之世，則繆矣；有談范、蔡之說於金、張、許、史之閒，則狂矣。夫蕭規曹隨，`師古曰：「隨，從也。言蕭何始作規模，曹參因而從之。」`留侯畫策，陳平出竒，功若泰山，嚮若阺隤，`師古曰：「阺音氐。巴蜀人名山旁堆欲墮落曰阺。應劭以為天水隴氐，失之矣。氐音丁禮反。」`唯其人之贍知哉，亦會其時之可為也。`師古曰：「非唯其人贍知，乃會時之可為也。」`故為可為於可為之時，則從；為不可為於不可為之時；則凶。夫藺先生收功於章臺，`孟康曰：「秦昭王、趙成王飲於此臺，藺相如前折昭王也。」晉灼曰：「相如獻璧於此臺。」師古曰：「晉說是也，謂齎璧入秦，秦不與趙地，相如詭取其璧，使人間以歸趙也。史記始皇本紀云章臺在渭南，而秦、趙會飲乃在黽池，非章臺也，孟說失之。」`四皓采榮於南山，`師古曰：「榮者，謂聲名也。一曰，榮謂草木之英，采取以充食。」`公孫創業於金馬，`孟康曰：「公孫弘對策金馬門。」`票騎發迹於祁連，`師古曰：「霍去病也。祁音止夷反。」`司馬長卿竊訾於卓氏，東方朔割名於細君。`師古曰：「割，損也。言以肉歸遺細君，是損割其名。」`僕誠不能與此數公者並，故默然獨守吾太玄。」

雄以為賦者，將以風之，`師古曰：「風讀曰諷，下以諷刺上也。」`必推類而言，極麗靡之辭，閎侈鉅衍，競於使人不能加也，`師古曰：「言專為廣大之言。」`旣迺歸之於正，然覽者已過矣。`師古曰：「言其末篇反從之正道，故觀覽之者但得浮華，而無益於諷諫也。」`往時武帝好神仙，相如上大人賦，欲以風，`師古曰：「風讀曰諷。」`帝反縹縹有陵雲之志。`師古曰：「縹音匹昭反。」`繇是言之，`師古曰：「繇讀與由同。」`賦勸而不止，明矣。又頗似俳優淳于髡、優孟之徒，`師古曰：「髡、孟皆滑稽。」`非法度所存，賢人君子詩賦之正也，於是輟不復為。`師古曰：「輟，止也。」`而大潭思渾天，`師古曰：「潭，深也。渾天，天象也。渾音胡昆反。」`參摹而四分之，`蘇林曰：「三析而四分天之宿度甲乙也。」`極於八十一。旁則三摹九据，`晉灼曰：「据，今據字也。據猶位也，處也。」`極之七百二十九贊，亦自然之道也。故觀易者，見其卦而名之；觀玄者，數其畫而定之。玄首四重者，非卦也，數也。其用自天元推一晝一夜陰陽數度律歷之紀，九九大運，與天終始。故玄三方、九州、二十七部、八十一家、二百四十三表、七百二十九贊，分為三卷，曰一二三，與泰初歷相應，亦有顓頊之歷焉。![11-5074](../../imgs/11-5074.gif)之以三策，`蘇林曰：「三三而分之。」師古曰：「![11-5074](../../imgs/11-5074.gif)音食列反。」`關之以休咎，絣之以象類，`晉灼曰：「絣，雜也。」師古曰：「絣，併也。音并。」`播之以人事，`師古曰：「播，布也。」`文之以五行，擬之以道德仁義禮知。無主無名，要合五經，苟非其事，文不虛生。為其泰曼漶而不可知，`張揖曰：「曼音滿。漶音緩。」師古曰：「曼漶，不分別貌，猶言濛鴻也。曼音莫幹反。漶音奐。」`故有首、衝、錯、測、攡、瑩、數、文、掜、圖、告十一篇，`晉灼曰：「攡音離。」服虔曰：「掜音睨。」師古曰：「攡音摛。」`皆以解剥玄體，離散其文，章句尚不存焉。`師古曰：「玄中之文雖有章句，其旨深妙，尚不能盡存，故解剥而離散也。」`玄文多，故不著；觀之者難知，學之者難成。客有難玄大深，衆人之不好也，雄解之，號曰解難。其辭曰：

　　客難揚子曰：「凡著書者，為衆人之所好也，美味期乎合口，工聲調於比耳。`師古曰：「比，和也，音頻二反。」`今吾子迺抗辭幽說，閎意眇指，`師古曰：「眇讀曰妙。」`獨馳騁於有亡之際，而陶冶大鑪，旁薄羣生，`師古曰：「旁薄猶言蕩薄也。」`歷覽者玆年矣，而殊不寤。`師古曰：「茲，益也。茲年，言其乆也。不寤，不曉其意。」`亶費精神於此，`師古曰：「亶讀曰但。」`而煩學者於彼，譬畫者畫於無形，弦者放於無聲，殆不可乎？」`師古曰：「放，依也。殆，近也。放音甫往反。」`

　　揚子曰：「俞。`師古曰：「俞，然也。音踰。」`若夫閎言崇議，幽微之塗，蓋難與覽者同也。昔人有觀象於天，視度於地，察法於人者，天麗且彌，地普而深，`師古曰：「麗，著也，日月星辰之所著也。彌，廣也。普，遍也。」`昔人之辭，迺玉迺金。`師古曰：「貞實美麗如金玉也。」`彼豈好為艱難哉？埶不得已也。`師古曰：「已，此也。」`獨不見夫翠虯絳螭之將登虖天，`師古曰：「虯、螭，解並在前。」`必聳身於倉梧之淵；不階浮雲，翼疾風，虛舉而上升，則不能撠膠葛，騰九閎。`師古曰：「撠，挶也。膠葛，上清之氣也。騰，升也。九閎，九天之門。撠音戟。挶音居足反。」`日月之經不千里，則不能燭六合，燿八紘；`師古曰：「燭，照也。六合，謂天地四方。八紘，八方之綱維也。紘音宏。」`泰山之高不嶕嶢，則不能浡滃雲而散歊烝。`師古曰：「嶕嶢，高貌也。浡滃，盛也。滃，雲氣貌。歊烝，氣上出也。嶕嶢音樵堯。浡音勃。滃音一孔反。歊音許昭反。」`是以宓犧氏之作易也，`師古曰：「宓音伏。」`緜絡天地，經以八卦，文王附六爻，`師古曰：「因而重之。」`孔子錯其象而彖其辭，然後發天地之臧，定萬物之基。典謨之篇，雅頌之聲，不溫純深潤，則不足揚鴻烈而章緝熙。`師古曰：「造化鴻大也。烈，業也。緝熙，光明也。」`蓋胥靡為宰，`李竒曰：「造化之神，宰割萬物也。」張晏曰：「胥，相也。靡，無也。言相師以無為作宰者也。」`寂寞為尸；`李竒曰：「道化以寂寞為主。」`大味必淡，大音必希；`師古曰：「淡謂無至味也，音徒濫反。」`大語叫叫，大道低回。`師古曰：「叫叫，遠聲也。低回，紆衍也。」`是以聲之眇者不可同於衆人之耳，`眇讀曰妙。`形之美者不可棍於世俗之目，`師古曰：「棍亦同也，音胡本反。」`辭之衍者不可齊於庸人之聽。`師古曰：「衍，旁廣也。」`今夫弦者，高張急徽，追趨逐耆，則坐者不期而附；`師古曰：「徽，琴徽也，所以表發撫抑之處。追趨逐耆，隨所趨嚮愛嗜而追逐之也。趨讀曰趣。耆讀曰嗜。」`試為之施咸池，揄六莖，發蕭韶，詠九成，則莫有和也。`師古曰：「揄，引也。和，應也。揄音踰。和音胡卧反。」`是故鍾期死，伯牙絕弦破琴而不肯與衆鼓；`師古曰：「解在司馬遷傳。」`獿人亡，則匠石輟斤而不敢妄斲。`服虔曰：「獿，古之善塗塈者也。施廣領大袖以仰塗，而領袖不汙。有小飛泥誤著其鼻，因令匠石揮斤而斲，知匠石之善斲，故敢使之也。」師古曰：「塈即今之仰泥也。獿，抆拭也，故謂塗者為獿人。獿音乃高反，又音乃回反。今書本獿字有作郢者，流俗改之。塈音許旣反。」`師曠之調鍾，竢知音者之在後也；`應劭曰：「晉平公鍾，工者以為調矣，師曠曰：『臣竊聽之，知其不調也。』至於師涓，而果知鍾之不調。是師曠欲善調之鍾，為後世之有知音。」`孔子作春秋，幾君子之前睹也。`師古曰：「幾讀曰兾。」`老耼有遺言，貴知我者希，`師古曰：「老子德經云：『知我者希，則我貴矣。』」`此非其操與！」`師古曰：「與讀曰歟。」`

雄見諸子各以其知舛馳，`師古曰：「舛，相背。」`大氐詆訾聖人，即為怪迂，析辯詭辭，以撓世事，`師古曰：「大氐，大歸也。詆訾，毀也。迂，遠也。析，分也。詭，異也。言諸子之書，大歸皆非毀周孔之敎，為巧辯異辭以攪亂時政也。訾音紫。迂音于。撓音火高反，其字從手也。」`雖小辯，終破大道而或衆，使溺於所聞而不自知其非也。及太史公記六國，歷楚漢，訖麟止，不與聖人同，是非頗謬於經。`師古曰：「頗音普我反。」`故人時有問雄者，常用法應之，譔以為十三卷，`師古曰：「譔與撰同。」`象論語，號曰法言。法言文多不著，獨著其目：`師古曰：「雄有序，著篇之意。」`

　　天降生民，倥侗顓蒙，`鄭氏曰：「童蒙無所知也。」師古曰：「倥音空。侗音同。顓與專同。」`恣于情性，聦明不開，訓諸理。`師古曰：「訓，告也。」`譔學行第一。

　　降周迄孔，成于王道，`師古曰：「周，周公旦也。迄，至也。孔，孔子也。言自周公以降至於孔子，設敎垂法，皆帝王之道。」`終後誕章乖離，諸子圖微。`師古曰：「言其後澆末，虛誕益章，乖於七十弟子所謀微妙之言。」`譔吾子第二。

　　事有本真，陳施於億，`李竒曰：「布陳於億萬事也。」`動不克咸，`李竒曰：「不能皆善也。」`本諸身。譔修身第三。

　　芒芒天道，在昔聖考，`李竒曰：「聖人能成天道。」`過則失中，不及則不至，不可姦罔。`蘇林曰：「罔，誣也。言不可作姦誣於聖道。」`譔問道第四。

　　神心曶怳，`師古曰：「曶讀與忽同。」`經緯萬方，事繫諸道德仁誼禮。譔問神第五。

　　明哲煌煌，旁燭亡疆，`師古曰：「煌煌，盛貌也。燭，照也。無疆猶無極也。」`遜于不虞，以保天命。`李竒曰：「常行遜順，備不虞。」`譔問明第六。

　　假言周于天地，`師古曰：「假，至也。」`贊于神明，幽弘橫廣，絕于邇言。`李竒曰：「理過近世人之言也。」`譔寡見第七。

　　聖人聦明淵懿，繼天測靈，冠于群倫，經諸范。`師古曰：「經，常也。范，法也。」`譔五百第八。`鄧展曰：「五百歲聖人一出。」`

　　立政鼓衆，`鄧展曰：「鼓亦動也。」`動化天下，莫上於中和，中和之發，在於哲民情。`師古曰：「哲，知也。」`譔先知第九。

　　仲尼以來，國君將相卿士名臣參差不齊，`師古曰：「言志業不同也。參音初林反。」`壹槩諸聖。`師古曰：「一以聖人大道槩平。槩音工代反。」`譔重黎第十。

　　仲尼之後，訖于漢道，德行顏、閔，股肱蕭、曹，爰及名將尊卑之條，稱述品藻。`師古曰：「品藻者，定其差品及文質。」`譔淵騫第十一。

　　君子純終領聞，`李竒曰：「領理所聞也。」師古曰：「純，善也。領，令也。聞，名也。言君子之道能善於終而不失令名。」`蠢迪檢押，`師古曰：「蠢，動也。迪，道也，由也。檢押猶隱括也。言動由檢押也。音狎。」`旁開聖則。譔君子第十二。

　　孝莫大於寧親，寧親莫大於寧神，寧神莫大於四表之驩心。`師古曰：「寧，安也。言大孝之在於尊嚴袓考，安其神靈。所以得然者，以得四方之外驩心。」`譔孝至第十三。

贊曰：雄之自序云爾。`師古曰：「自法言目之前，皆是雄本自序之文也。」`初，雄年四十餘，自蜀來至游京師，大司馬車騎將軍王音竒其文雅，召以為門下史，薦雄待詔，歲餘，奏羽獵賦，除為郎，給事黃門，與王莽、劉歆並。哀帝之初，又與董賢同官。當成、哀、平閒，莽、賢皆為三公，權傾人主，所薦莫不拔擢，而雄三世不徙官。及莽篡位，談說之士用符命稱功德獲封爵者甚衆，雄復不侯，以耆老乆次轉為大夫，恬於埶利迺如是。`師古曰：「恬，安也。」`實好古而樂道，其意欲求文章成名於後世，以為經莫大於易，故作太玄；傳莫大於論語，作法言；史篇莫善於倉頡，作訓纂；箴莫善於虞箴，作州箴；`晉灼曰：「九州之箴也。」`賦莫深於離騷，反而廣之；辭莫麗於相如，作四賦：皆斟酌其本，相與放依而馳騁云。`師古曰：「放音甫往反。」`用心於內，不求於外，於時人皆曶之；`師古曰：「曶與忽同，謂輕也。」`唯劉歆及范逡敬焉，`師古曰：「逡音千旬反。」`而桓譚以為絕倫。`師古曰：「無比類。」`

王莽時，劉歆、甄豐皆為上公，莽旣以符命自立，即位之後，欲絕其原以神前事，而豐子尋、歆子棻復獻之。`師古曰：「棻亦枌字也。音扶云反。」`莽誅豐父子，投棻四裔，辭所連及，便收不請。`師古曰：「不須奏請。」`時雄校書天祿閣上，治獄使者來，欲收雄，雄恐不能自免，迺從閣上自投下，幾死。`師古曰：「幾音鉅依反。」`莽聞之曰：「雄素不與事，何故在此？」`師古曰：「與讀曰豫。」`閒請問其故，`師古曰：「使人密問之。」`迺劉棻甞從雄學作竒字，`師古曰：「古文之異者。」`雄不知情。`師古曰：「不知獻符命之事也。」`有詔勿問。然京師為之語曰：「惟寂寞，自投閣；爰清靜，作符命。」`師古曰：「以雄解謿之言譏之也。今流俗本云：『惟寂惟寞，自投於閣；爰清爰靜，作符命。』妄增之。」`

雄以病免，復召為大夫。家素貧，耆酒，`師古曰：「耆讀曰嗜。」`人希至其門。時有好事者載酒肴從游學，而鉅鹿侯芭常從雄居，`服虔曰：「芭音葩。」`受其太玄、法言焉。劉歆亦甞觀之，謂雄曰：「空自苦！今學者有祿利，然尚不能明易，又如玄何？`師古曰：「言無柰之何。」`吾恐後人用覆醬瓿也。」`師古曰：「瓿音部。小甖也。」`雄笑而不應。年七十一，天鳳五年卒，侯芭為起墳，喪之三年。

時大司空王邑、納言嚴尤聞雄死，謂桓譚曰：「子甞稱揚雄書，豈能傳於後世乎？」譚曰：「必傳。顧君與譚不及見也。`師古曰：「顧，念也。」`凡人賤近而貴遠，親見揚子雲祿位容皃不能動人，故輕其書。昔老耼著虛無之言兩篇，`師古曰：「謂道德經也。」`薄仁義，非禮學，然後好之者尚以為過於五經，自漢文景之君及司馬遷皆有是言。今揚子之書文義至深，而論不詭於聖人，`師古曰：「詭，違也。聖人謂周公、孔子。」`若使遭遇時君，更閱賢知，`師古曰：「更音工衡反。」`為所稱善，則必度越諸子矣。」`師古曰：「度，過也。」`諸儒或譏以為雄非聖人而作經，猶春秋吳楚之君僭號稱王，蓋誅絕之罪也。`師古曰：「絕謂無胤嗣也。」`自雄之沒至今四十餘年，其法言大行，而玄終不顯，然篇籍具存。

* * *

