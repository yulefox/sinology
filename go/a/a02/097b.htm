<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷九十七下‧外戚傳第六十七下</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　
	<span class="style9">卷九十七下 ‧ 外戚傳第六十七下</span>   
    <hr />
    <p>孝元王皇后，成帝母也。家凡十侯，五大司馬，<span class="style7">師古曰：「十侯者，陽平頃侯禁、禁子敬侯鳳、安成侯崇、平阿侯譚、成都侯商、紅陽侯立、曲陽侯根、高平侯逢時、安陽侯音、新都侯莽也。五大司馬者，鳳、音、商、根、莽也。一曰，鳳嗣禁為侯，不當重數。而十人者，淳于長即其一也。」</span>外戚莫盛焉。自有傳。</p>
    <p>孝成許皇后，大司馬車騎將軍平恩侯嘉女也。元帝悼傷母恭哀后居位日淺而遭霍氏之辜，故選嘉女以配皇太子。初入太子家，上令中常侍黃門親近者侍送，還白太子懽說狀，<span class="style7">師古曰：「說讀曰悅。」</span>元帝喜謂左右：「酌酒賀我！」左右皆稱萬歲。乆之，有一男，失之。及成帝即位，立許妃為皇后，復生一女，失之。</p>
    <p>初后父嘉自元帝時為大司馬車騎將軍輔政，已八九年矣。及成帝立，復以元舅陽平侯王鳳為大司馬大將軍，與嘉並。杜欽以為故事后父重於帝舅，乃說鳳曰：「車騎將軍至貴，將軍宜尊之敬之，無失其意。蓋輕細微眇之漸，必生乖忤之患，<span class="style7">師古曰：「眇亦細也。忤，違也。」</span>不可不慎。衞將軍之日盛於蓋侯，<span class="style7">師古曰：「衞將軍，衞青也，武帝衞皇后之弟。蓋侯，王信也，武帝之舅。」</span>近世之事，語尚在於長老之耳，唯將軍察焉。」乆之，上欲專委任鳳，迺策嘉曰：「將軍家重身尊，不宜以吏職自絫。<span class="style7">師古曰：「絫，古累字也，音力瑞反。」</span>賜黃金二百斤，以特進侯就朝位。」後歲餘薨，謚曰恭侯。</p>
    <p>后聦慧，善史書，自為妃至即位，常寵於上，後宮希得進見。皇太后及帝諸舅憂上無繼嗣，時又數有災異，劉向、谷永等皆陳其咎在於後宮。上然其言。於是省減椒房掖廷用度。<span class="style7">師古曰：「椒房殿皇后所居。」</span>皇后迺上疏曰：</p>
    <p>　　妾誇布服糲食，<span class="style7">孟康曰：「誇，大也，大布之衣也。糲，粗米也。」師古曰：「言在家時野賤也。誇音夸。糲音剌。」</span>加以幼稚愚惑，不明義理，幸得免離茅屋之下，備後宮埽除。蒙過誤之寵，居非命所當託，洿穢不脩，曠職尸官，<span class="style7">師古曰：「洿與汙同。曠，空也。尸，主也，妄主其官。」</span>數逆至法，踰越制度，當伏放流之誅，不足以塞責。迺壬寅日大長秋受詔：「椒房儀法，御服輿駕，所發諸官署，及所造作，遺賜外家羣臣妾，<span class="style7">師古曰：「外家謂后之家族，言在外也。」</span>皆如竟寧以前故事。」妾伏自念，入椒房以來，遺賜外家未甞踰故事，每輒決上，<span class="style7">師古曰：「每事皆奏決於天子，乃敢行也。上音時掌反。」</span>可覆問也。<span class="style7">師古曰：「覆音芳目反。」</span>今誠時世異制，長短相補，不出漢制而已，纖微之閒，未必可同。若竟寧前與黃龍前，豈相放哉？<span class="style7">晉灼曰：「竟寧，元帝時也。黃龍，宣帝時也。言二帝奢儉不同，豈相放哉？」師古曰：「放，依也，音甫往反。」</span>家吏不曉，<span class="style7">師古曰：「家吏，皇后之官屬。」</span>今壹受詔如此，且使妾搖手不得。今言無得發取諸宮，殆謂未央宮不屬妾，不宜獨取也。<span class="style7">師古曰：「未央宮天子之宮，故其財物皇后不得取也。今言者，謂詔書新有所限約之言。」</span>言妾家府亦不當得，<span class="style7">師古曰：「此言，謂家吏之言。」</span>妾竊惑焉。幸得賜湯沐邑以自奉養，亦小發取其中，何害於誼而不可哉？又詔書言服御所造，皆如竟寧前，吏誠不能揆其意，即且令妾被服所為不得不如前。<span class="style7">師古曰：「詔書本云奢儉之制，如竟寧耳，而吏乃謂衣服處置一一如之也。被音皮義反。」</span>設妾欲作某屏風張於某所，曰故事無有，或不能得，則必繩妾以詔書矣。<span class="style7">師古曰：「言或有所求，吏不肯備，因云詔書不許也。」</span>此二事誠不可行，唯陛下省察。</p>
    <p>　　宦吏忮佷，必欲自勝。<span class="style7">師古曰：「宦吏，奄人為皇后吏也。忮，堅也。忮音之豉反。」</span>幸妾尚貴時，猶以不急事操人，<span class="style7">師古曰：「尚貴時，謂昔被寵遇之時也。操，持也，音千高反。次下亦同。」</span>況今日日益侵，又獲此詔，其操約人，豈有所訴？陛下見妾在椒房，終不肻給妾纖微內邪？<span class="style7">師古曰：「言皇后自有湯沐，故更無它纖毫給賜。」</span>若不私府小取，將安所仰乎？<span class="style7">師古曰：「內邪，言內中所須者也。邪，語辭也。仰音牛向反。」</span>舊故，中宮乃私奪左右之賤繒，及發乘輿服繒，言為待詔補，已而𧵍易其中。<span class="style7">師古曰：「託言此繒擬待別詔有所補浣，而私換易取其好者以自用。」</span>左右多竊怨者，甚恥為之。又故事以特牛祠大父母，戴侯、敬侯皆得蒙恩以太牢祠，今當率如故事，唯陛下哀之！</p>
    <p> 　　今吏甫受詔讀記，<span class="style7">師古曰：「甫，始也。」</span>直豫言使后知之，非可復若私府有所取也。<span class="style7">師古曰：「若謂如未奉詔之前也。」</span>其萌牙所以約制妾者，<span class="style7">師古曰：「萌牙，言其初始發，意若草木之方生也。」</span>恐失人理。今但損車駕，及毋若未央宮有所發，遺賜衣服如故事，則可矣。<span class="style7">師古曰：「言今止當減損車馬制度，及不得同未央宮輒有發取，妄遺賜人，於事則可。而后之衣服，自當如舊也。」</span>其餘誠太迫急，柰何？妾薄命，端遇竟寧前。<span class="style7">師古曰：「端，正也。言不得以他時為比例，而正依竟寧前也。」</span>竟寧前於今世而比之，豈可耶？<span class="style7">師古曰：「言今時國家制度衆事比竟寧前，不肯皆同也。」</span>故時酒肉有所賜外家，輒上表迺決。又故杜陵梁美人歲時遺酒一石，肉百斤耳。<span class="style7">蘇林曰：「宣帝美人也。」</span>妾甚少之，遺田八子誠不可若是。<span class="style7">師古曰：「當多於梁美人也。」</span>事率衆多，不可勝以文陳。<span class="style7">師古曰：「率猶計也，類也。言以文書陳之不可勝書。」</span>俟自見，索言之，<span class="style7">師古曰：「俟，待也。自見，后自見於天子也。索，盡也。見音胡電反。索音先各反。」</span>唯陛下深察焉！</p>
    <p>上於是采劉向、谷永之言以報曰：</p>
    <p>　　皇帝問皇后，所言事聞之。夫日者衆陽之宗，天光之貴，王者之象，人君之位也。夫以陰而侵陽，虧其正體，是非下陵上，妻乘夫，賤踰貴之變與？<span class="style7">師古曰：「與讀曰歟。」</span>春秋二百四十二年，變異為衆，莫若日蝕大。自漢興，日蝕亦為呂、霍之屬見。以今揆之，豈有此等之效與？<span class="style7">師古曰：「與讀曰歟。」</span>諸侯拘迫漢制，牧相執持之也，<span class="style7">師古曰：「牧，州牧也。相，諸侯王相也。」</span>又安獲齊、趙七國之難？將相大臣褢誠秉忠，<span class="style7">師古曰：「褢，古懷字。」</span>唯義是從，又惡有上官、博陸、宣成之謀？<span class="style7">師古曰：「惡，於何也。上官，上官桀、安也。博陸，博陸侯霍禹也。宣成，宣成侯夫人顯也。惡音烏。」</span>若乃徒步豪桀，非有陳勝、項梁之羣也；匈奴、夷狄，非有冒頓、郅支之倫也。方外內鄉，<span class="style7">師古曰：「鄉讀曰嚮。內嚮，皆嚮中國也。」</span>百蠻賔服，殊俗慕義，八州懷德，雖使其褱挾邪意，猶不足憂，又況其無乎？求於夷狄無有，求於臣下無有，微後宮也當，何以塞之？<span class="style7">師古曰：「微，無也，猶言非也。塞，當也。」</span></p>
    <p>　　日者，建始元年正月，<span class="style7">師古曰：「日者猶言往日也。」</span>白氣出於營室。營室者，天子之後宮也。正月於尚書為皇極。皇極者，王氣之極也。白者西方之氣，其於春當廢。今正於王極之月，興廢氣於後宮，視后妾無能懷任保全者，<span class="style7">師古曰：「視讀曰示。」</span>以著繼嗣之微，<span class="style7">師古曰：「著，明也。」</span>賤人將起也。至其九月，流星如瓜，出于文昌，貫紫宮，尾委曲如龍，臨於鉤陳，此又章顯前尤，<span class="style7">師古曰：「尤，過也。」</span>著在內也。其後則有北宮井溢，南流逆理，數郡水出，流殺人民。後則訛言傳相驚震，女童入殿，<span class="style7">師古曰：「謂陳持弓也。」</span>咸莫覺知。夫河者水陰，四瀆之長，今乃大決，沒漂陵邑，<span class="style7">師古曰：「大阜曰陵。」</span>斯昭陰盛盈溢，違經絕紀之應也。迺昔之月，鼠巢于樹，野鵲變色。五月庚子，鳥焚其巢太山之域。易曰：「鳥焚其巢，旅人先咲後號咷。喪牛于易，凶。」<span class="style7">師古曰：「咲，古笑字也。咷音桃。解並在谷永傳。」</span>言王者處民上，如鳥之處巢也，不顧卹百姓，百姓畔而去之，若鳥之自焚也，雖先快意說咲，<span class="style7">師古曰：「說讀曰悅。」</span>其後必號而無及也。百姓喪其君，若牛亡其毛也，故稱凶。泰山，王者易姓告代之處，今正於岱宗之山，甚可懼也。三月癸未，大風自西搖祖宗寑廟，揚裂帷席，折拔樹木，頓僵車輦，毀壞檻屋，災及宗廟，足為寒心！四月己亥，日蝕東井，轉旋且索，與旣無異。<span class="style7">師古曰：「轉旋且索，言須臾之間則欲盡也。旣亦盡耳，春秋書『日有食之，旣』。故詔引以為言也。索音先各反。」</span>己猶戊也，亥復水也，<span class="style7">張晏曰：「己戊皆中宮，為君。亥為水，陰氣也。」</span>明陰盛，咎在內。於戊己，虧君體，著絕世於皇極，顯禍敗及京都。於東井，變怪衆備，末重益大，來數益甚。成形之禍月以迫切，不救之患日濅婁深，<span class="style7">師古曰：「濅，甚也。婁，古屢字。」</span>咎敗灼灼若此，豈可以忽哉！<span class="style7">師古曰：「灼灼，明白貌也。忽，怠忘也。」</span></p>
    <p>　　書云「高宗肜日，<span class="style7">師古曰：「肜音弋中反。」</span>粵有雊雉。祖己曰：『惟先假王正厥事。』」又曰「雖休勿休，惟敬五刑，以成三德。」<span class="style7">師古曰：「解並在谷永傳。」</span>即飭椒房及掖庭耳。<span class="style7">師古曰：「謂祖己所言皆以戒後宮也。飭與敕同。」</span>今皇后有所疑，便不便，其條刺，<span class="style7">師古曰：「條謂分條之也。刺謂書之於刺板也。刺音千賜反。」</span>使大長秋來白之。吏拘於法，亦安足過？蓋矯枉者過宜，<span class="style7">師古曰：「矯，正也。枉，曲也。言意在正曲，遂過於直。」</span>古今同之。且財幣之省，特牛之祠，其於皇后，所以扶助德美，為華寵也。咎根不除，災變相襲，<span class="style7">師古曰：「襲，重累也。」</span>祖宗且不血食，何戴侯也！傳不云乎？「以約失之者鮮。」<span class="style7">師古曰：「論語載孔子之言也。鮮，少也。謂能行儉約而有過失之事，如此者少也。鮮音先踐反。」</span>審皇后欲從其奢與？<span class="style7">師古曰：「與讀曰歟。」</span>朕亦當法孝武皇帝也，如此則甘泉、建章可復興矣。世俗歲殊，時變日化，遭事制宜，因時而移，舊之非者，何可放焉！<span class="style7">師古曰：「放音甫往反。」</span>君子之道，樂因循而重改作。昔魯人為長府，閔子騫曰：「仍舊貫如之何？何必改作！」<span class="style7">師古曰：「事見論語。長府，藏貨之府也。閔子騫，孔子弟子也。名損。仍，因也。貫，事也。因舊事則可，何乃復更改作乎？」</span>蓋惡之也。詩云：「雖無老成人，尚有典刑，曾是莫聽，大命以傾。」<span class="style7">師古曰：「大雅蕩之詩也。老成人，舊故之臣也。典刑，常法也。言闇亂之時不用舊法，以至傾危。」</span>孝文皇帝，朕之師也。皇太后，皇后成法也。假使太后在彼時不如職，今見親厚，又惡可以踰乎！<span class="style7">師古曰：「言假令太后昔時不得其志，不依常理，而皇后今被親厚，何可踰於太后制度乎？婦不可踰姑也。惡音烏。」</span>皇后其刻心秉德，毋違先后之制度，力誼勉行，稱順婦道，<span class="style7">師古曰：「稱，副也。」</span>減省群事，謙約為右。<span class="style7">師古曰：「以謙約為先。」</span>其孝東宮，毋闕朔望，<span class="style7">師古曰：「東宮，太后所居也。朔望，朝謁之禮也。」</span>推誠永究，爰何不臧！<span class="style7">師古曰：「究，竟也。爰，于也。臧，善也。于何不善，言何事而不善也。」</span>養名顯行，以息衆讙，<span class="style7">師古曰：「讙，譁，衆議也，音許元反。」</span>垂則列妾，使有法焉。<span class="style7">師古曰：「言垂法於後宮，使皆遵行也。」</span>皇后深惟毋忽！</p>
    <p>是時大將軍鳳用事，威權尤盛。其後，比三年日蝕，<span class="style7">師古曰：「比，頻也。」</span>言事者頗歸咎於鳳矣。而谷永等遂著之許氏，許氏自知為鳳所不佑。<span class="style7">師古曰：「佑，助也。」</span>乆之，皇后寵亦益衰，而後宮多新愛。后姊平安剛侯夫人謁等為媚道祝謯後宮有身者王美人及鳳等，<span class="style7">師古曰：「謯，古詛字。」</span>事發覺，太后大怒，下吏考問，謁等誅死，許后坐廢處昭臺宮，<span class="style7">師古曰：「在上林苑中。」</span>親屬皆歸故郡山陽，后弟子平恩侯旦就國。凡立十四年而廢，在昭臺歲餘，還徙長定宮。<span class="style7">師古曰：「三輔黃圖林光宮有長定宮。」</span></p>
    <p>後九年，上憐許氏，下詔曰：「蓋聞仁不遺遠，誼不忘親。前平安剛侯夫人謁坐大逆罪，家屬幸蒙赦令，歸故郡。朕惟平恩戴侯，先帝外祖，魂神廢棄，莫奉祭祀，念之未甞忘于心。其還平恩侯旦及親屬在山陽郡者。」是歲，廢后敗。先是廢后姊孊寡居，<span class="style7">師古曰：「孊者，后姊之名也，音靡。」</span>與定陵侯淳于長私通，因為之小妻。長紿之曰：<span class="style7">師古曰：「紿，誑也。」</span>「我能白東宮，復立許后為左皇后。」廢后因孊私賂遺長，數通書記相報謝。長書有誖謾，<span class="style7">師古曰：「誖，惑亂也。謾，媟汙也。誖音布內反。謾與慢同。」</span>發覺，天子使廷尉孔光持節賜廢后藥，自殺，葬延陵交道廄西。</p>
    <p>孝成班倢伃，帝初即位選入後宮。始為少使，蛾而大幸，<span class="style7">如淳曰：「蛾，無幾之頃也。」師古曰：「蛾與俄同，古字通用。」</span>為倢伃，居增成舍，<span class="style7">應劭曰：「後宮有八區，增成第三也。」</span>再就館，<span class="style7">蘇林曰：「外舍產子也。」晉灼曰：「謂陽祿與柘觀。」</span>有男，數月失之。成帝遊於後庭，甞欲與倢伃同輦載，倢伃辭曰：「觀古圖畫，賢聖之君皆有名臣在側，三代末主迺有嬖女，<span class="style7">師古曰：「嬖，愛也，音必計反。」</span>今欲同輦，得無近似之乎？」<span class="style7">師古曰：「近音鉅靳反。」</span>上善其言而止。太后聞之，喜曰：「古有樊姬，今有班倢伃。」<span class="style7">張晏曰：「楚王好田，樊姬為不食禽獸之肉。」</span>倢伃誦詩及窈窕、德象、女師之篇。<span class="style7">師古曰：「詩謂關雎以下也。窈窕、德象、女師之篇，皆古箴戒之書也。故傳云誦詩及窈窕以下諸篇，明詩外別有此篇耳。而說者便謂窈窕等即是詩篇，蓋失之矣。」</span>每進見上疏，依則古禮。<span class="style7">師古曰：「則，法也。」</span></p>
    <p>自鴻嘉後，上稍隆於內寵。倢伃進侍者李平，平得幸，立為倢伃。上曰：「始衞皇后亦從微起。」迺賜平姓曰衞，所謂衞倢伃也。其後趙飛燕姊弟亦從自微賤興，踰越禮制，濅盛於前。<span class="style7">師古曰：「隃與踰同。濅，漸也。」</span>班倢伃及許皇后皆失寵，稀復進見。鴻嘉三年，趙飛燕譖告許皇后、班倢伃挾媚道，祝詛後宮，詈及主上。許皇后坐廢。考問班倢伃，倢伃對曰：「妾聞『死生有命，富貴在天。』<span class="style7">師古曰：「論語載子夏對司馬牛之言也。」</span>脩正尚未蒙福，為邪欲以何望？使鬼神有知，不受不臣之愬；<span class="style7">師古曰：「祝詛主上是不臣也。」</span>如其無知，愬之何益？故不為也。」上善其對，憐憫之，賜黃金百斤。</p>
    <p>趙氏姊弟驕妬，倢伃恐乆見危，求共養太后長信宮，<span class="style7">師古曰：「共音居用反。養音弋向反。」</span>上許焉。倢伃退處東宮，作賦自傷悼，其辭曰：</p>
    <p>　　承祖考之遺德兮，何性命之淑靈，<span class="style7">師古曰：「何，任也，負也。」</span>登薄軀於宮闕兮，充下陳於後庭。<span class="style7">師古曰：「陳，列也。」</span>蒙聖皇之渥惠兮，當日月之盛明，<span class="style7">師古曰：「渥，厚也。」</span>揚光烈之翕赫兮，奉隆寵於增成。旣過幸於非位兮，竊庶幾乎嘉時，<span class="style7">師古曰：「嘉，善也。」</span>每寤寐而絫息兮，申佩離以自思，<span class="style7">師古曰：「絫息，言懼而喘息也。離，袿衣之帶也。女子適人，父親結其離而戒之，故云自思也。絫，古累字。」</span>陳女圖以鏡監兮，顧女史而問詩。悲晨婦之作戒兮，<span class="style7">張晏曰：「書云『牝雞之晨，惟家之索』，喻婦人無男事也。」</span>哀裦、閻之為郵；<span class="style7">師古曰：「小雅刺幽王之詩曰『赫赫宗周，裦姒滅之』，『 閻妻煽方處』，故云為郵。郵，過也。」</span>美皇、英之女虞兮，榮任、姒之母周。<span class="style7">師古曰：「皇，娥皇，英，女英，堯之二女也。女，妻也。虞，虞舜也。任，太任，文王之母；姒，太姒，武王之母也。女虞，女音尼據反。」</span>雖愚陋其靡及兮，敢舍心而忘茲？<span class="style7">師古曰：「舍，息也。」</span>歷年歲而悼懼兮，閔蕃華之不滋。<span class="style7">師古曰：「滋，益也。言時逝不留，華色落也。蕃音扶元反。」</span>痛陽祿與柘館兮，仍繈褓而離災，<span class="style7">服虔曰：「二館名也，生子此館，皆失之也。」師古曰：「二觀並在上林中。仍，頻也。離，遭也。」</span>豈妾人之殃咎兮？將天命之不可求。</p>
    <p>　　白日忽已移光兮，遂晻莫而昧幽，<span class="style7">師古曰：「晻與暗同，又音烏感反。莫讀曰暮。一曰，莫，靜也，讀如本字。」</span>猶被覆載之厚德兮，不廢捐於罪郵。<span class="style7">師古曰：「言主上之恩比於天地，雖有罪過，不廢棄也。被音皮義反。」</span>奉共養于東宮兮，託長信之末流，<span class="style7">師古曰：「末流謂恩顧之末也。一曰流謂等列也。共音居用反。養音弋向反。」</span>共洒埽於帷幄兮，永終死以為期。<span class="style7">師古曰：「共音居容反。洒音灑，又音所寄反。埽音先到反。」</span>願歸骨於山足兮，依松栢之餘休。<span class="style7">師古曰：「山足謂陵下也。休，蔭也。」</span></p>
    <p>　　重曰：<span class="style7">師古曰：「重者，情志未申，更作賦也。音直用反。」</span>潛玄宮兮幽以清，應門閉兮禁闥扃。<span class="style7">師古曰：「正門謂之應門。扃，短關也，音工熒反。」</span>華殿塵兮玉階苔，中庭萋兮綠草生。<span class="style7">師古曰：「苔，水氣所生也。萋萋，青草貌也。苔音臺。萋音妻。」</span>廣室陰兮帷幄暗，房櫳虛兮風泠泠。<span class="style7">師古曰：「櫳，疏檻也，音來東反。泠音零。」</span>感帷裳兮發紅羅，紛綷縩兮紈素聲。<span class="style7">師古曰：「感，動也。言風動發帷裳羅綺也。綷縩，衣聲也。綷音千賄反。縩音蔡。」</span>神眇眇兮密靚處，君不御兮誰為榮？<span class="style7">師古曰：「靚字與靜同。」</span>俯視兮丹墀，思君兮履綦。<span class="style7">孟康曰：「丹墀，赤地也。」師古曰：「綦，履下飾也。言視殿上之地，則想君履綦之跡也。綦音其。」</span>仰視兮雲屋，雙涕兮橫流。<span class="style7">師古曰：「雲屋，言其黮䨴，狀若雲也。黮音徒感反。䨴音徒對反。」</span>顧左右兮和顏，酌羽觴兮銷憂。<span class="style7">劉德曰：「酒行疾如羽也。」孟康曰：「羽觴，爵也，作生爵形，有頭尾羽翼。」如淳曰：「以玳瑁覆翠羽於下徹上見。」師古曰：「孟說是也。」</span>惟人生兮一世，忽一過兮若浮。已獨享兮高明，處生民兮極休。<span class="style7">師古曰：「享，當也。休，美也。」</span>勉虞精兮極樂，與福祿兮無期。<span class="style7">師古曰：「此虞與娛同。」</span>綠衣兮白華，自古兮有之。<span class="style7">師古曰：「綠衣，詩鄁風刺妾上僭夫人失位。白華，小雅篇，周人刺幽王黜申后也。」</span></p>
    <p>至成帝崩，倢伃充奉園陵，薨，因葬園中。</p>
    <p>孝成趙皇后，本長安宮人。<span class="style7">師古曰：「本宮人以賜陽阿主家也。宮人者，省中侍使官婢，名曰宮人，非天子掖庭中也。事見漢舊儀。言長安者，以別甘泉等諸宮省也。」</span>初生時，父母不舉，三日不死，迺收養之。及壯，屬陽阿主家，<span class="style7">師古曰：「陽阿，平原之縣也。今俗事阿字作河。又或為河陽，皆後人所妄改耳。」</span>學歌舞，號曰飛燕。<span class="style7">師古曰：「以其體輕故也。」</span>成帝甞微行出，過陽阿主，作樂。上見飛燕而說之，<span class="style7">師古曰：「說讀曰悅。」</span>召入宮，大幸。有女弟復召入，俱為倢伃，貴傾後宮。</p>
    <p>許后之廢也，上欲立趙倢伃。皇太后嫌其所出微甚，難之。太后姊子淳于長為侍中，數往來傳語，得太后指，上立封趙倢伃父臨為成陽侯。後月餘，乃立倢伃為皇后。追以長前白罷昌陵功，封為定陵侯。</p>
    <p>皇后旣立，後寵少衰，而弟絕幸，為昭儀。居昭陽舍，其中庭彤朱，而殿上髤漆，<span class="style7">師古曰：「以漆漆物謂之髤，音許求反，又許昭反。今關東俗，器物一再著漆者謂之捎漆。捎即髤聲之轉重耳。髤字或作䰍，音義亦與髤同。今關西俗云墨髤盤，朱髤盤，其音如此，兩義並通。」</span>切皆銅沓黃金塗，<span class="style7">師古曰：「切，門限也，音千結反。沓，冒其頭也。塗，以金塗銅上也。沓音它合反。」</span>白玉階，<span class="style7">師古曰：「階，所由升殿陛也。」</span>壁帶往往為黃金釭，函藍田璧，明珠、翠羽飾之，<span class="style7">服虔曰：「釭，壁中之橫帶也。」晉灼曰：「以金環飾之也。」師古曰：「壁帶，壁之橫木露出如帶者也。於壁帶之中，往往以金為釭，若車釭之形也。其釭中著玉璧、明珠、翠羽耳。藍田，山名，出美玉。釭音工，流俗讀之音江，非也。」</span>自後宮未甞有焉。姊弟顓寵十餘年，卒皆無子。<span class="style7">師古曰：「顓與專同。卒，終也。」</span></p>
    <p>末年，定陶王來朝，王祖母傅太后私賂遺趙皇后、昭儀，定陶王竟為太子。</p>
    <p>明年春，成帝崩。帝素彊，無疾病。是時楚思王衍、梁王立來朝，明旦當辭去，上宿供張白虎殿。<span class="style7">師古曰：「白虎殿在未央宮中。供音居用反。張音竹亮反。」</span>又欲拜左將軍孔光為丞相，已刻侯印書贊。<span class="style7">師古曰：「贊謂延拜之文。」</span>昏夜平善，鄉晨，傅絝韤欲起，<span class="style7">應劭曰：「傅，著也。」師古曰：「鄉讀曰嚮。傅讀曰附。絝，古袴字也。韤音武伐反。」</span>因失衣，不能言，晝漏上十刻而崩。民間歸罪趙昭儀，皇太后詔大司馬莽、丞相大司空曰：「皇帝暴崩，羣衆讙譁怪之。掖庭令輔等在後庭左右，侍燕迫近，雜與御史、丞相、廷尉治問皇帝起居發病狀。」趙昭儀自殺。</p>
    <p>哀帝旣立，尊趙皇后為皇太后，封太后弟侍中駙馬都尉欽為新成侯。趙氏侯者凡二人。後數月，司隷解光奏言：</p>
    <p>　　臣聞許美人及故中宮史曹宮皆御幸孝成皇帝，產子，子隱不見。</p>
    <p>　　臣遣從事掾業、史望<span class="style7">師古曰：「業者掾之名，望者史之名也，皆不言其姓。」</span>驗問知狀者掖庭獄丞籍武，故中黃門王舜、吳恭、靳嚴，官婢曹曉、道房、張棄，故趙昭儀御者于客子、王偏、臧兼等，皆曰宮即曉子女，前屬中宮，為學事史，通詩，授皇后。房與宮對食，<span class="style7">應劭曰：「宮人自相與為夫婦名對食，甚相妬忌也。」</span>元延元年中宮語房曰：「陛下幸宮。」後數月，曉入殿中，見宮腹大，問宮。宮曰：「御幸有身。」其十月中，宮乳掖庭牛官令舍，<span class="style7">師古曰：「乳，產也，音而具反。下皆類此。」</span>有婢六人。中黃門田客持詔記，盛綠綈方底，<span class="style7">師古曰：「綈，厚繒也。綠，其色也。方底，盛書囊，形若今之筭幐耳。綈音大奚反。」</span>封御史中丞印，予武曰：「取牛官令舍婦人新產兒，婢六人，盡置暴室獄，毋問兒男女，誰兒也！」武迎置獄。宮曰：「善臧我兒胞，<span class="style7">師古曰：「胞謂胎之衣也，音苞。」</span>丞知是何等兒也！」<span class="style7">師古曰：「意言是天子兒耳。」</span>後三日，客持詔記與武，問「兒死未？手書對牘背。」<span class="style7">師古曰：「牘，木簡也。時以為詔記問之，故令於背上書對辭。」</span>武即書對：「兒見在，未死。」有頃，客出曰：「上與昭儀大怒，柰何不殺？」武叩頭啼曰：「不殺兒，自知當死；殺之，亦死！」即因客奏封事，曰：「陛下未有繼嗣，子無貴賤，唯留意！」奏入，客復持詔記予武曰：「今夜漏上五刻，持兒與舜，會東交掖門。」武因問客：「陛下得武書，意何如？」曰：「憆也。」<span class="style7">服虔曰：「憆，直視貌也。」師古曰：「憆音丑庚反。字本作瞠，其音同耳。」</span>武以兒付舜。舜受詔，內兒殿中，為擇乳母，告「善養兒，且有賞。毋令漏泄！」舜擇棄為乳母，時兒生八九日。後三日，客復持詔記，封如前予武，中有封小綠篋，記曰：「告武以篋中物書予獄中婦人，武自臨飲之。」<span class="style7">師古曰：「飲音於禁反。」</span>武發篋中有裹藥二枚，赫蹏書，<span class="style7">孟康曰：「蹏猶地也，染紙素令赤而書之，若今黃紙也。」鄧展曰：「赫音兄弟鬩牆之鬩。」應劭曰：「赫蹏，薄小紙也。」晉灼曰：「今謂薄小物為鬩蹄。鄧音應說是也。」師古曰：「孟說非也。今書本赫字或作擊。」</span>曰「告偉能：努力飲此藥，不可復入。女自知之！」<span class="style7">師古曰：「女讀曰汝。」</span>偉能即宮。宮讀書已，曰：「果也，欲姊弟擅天下！我兒男也，頟上有壯髮，類孝元皇帝。<span class="style7">師古曰：「壯髮，當頟前侵下而生，今俗呼為圭頭者是也。」</span>今兒安在？危殺之矣！<span class="style7">師古曰：「危，險也。猶今人言險不殺耳。」</span>柰何令長信得聞之？」<span class="style7">師古曰：「謂太后。」</span>宮飲藥死。後宮婢六人召入，出語武曰：「昭儀言『女無過。<span class="style7">師古曰：「言我知汝無罪過也。女讀曰汝。」</span>寧自殺邪，若外家也？』<span class="style7">晉灼曰：「寧便自殺，出至外舍死也。」</span>我曹言願自殺。」<span class="style7">師古曰：「曹，輩也。」</span>即自繆死。<span class="style7">晉灼曰：「繆音繆縛之繆。」鄭氏曰：「自縊也。」師古曰：「繆，絞也，音居虯反。」</span>武皆表奏狀。棄所養兒十一日，<span class="style7">師古曰：「棄謂張棄也。」</span>宮長李南以詔書取兒去，<span class="style7">晉灼曰：「漢儀注有女長御，比侍中。宮長豈此邪？」</span>不知所置。<span class="style7">師古曰：「終竟不知置何所也。」</span></p>
    <p>　　許美人前在上林涿沐館，數召入飾室中若舍，<span class="style7">師古曰：「或暫入，或留止也。」</span>一歲再三召，留數月或半歲御幸。元延二年褱子，<span class="style7">師古曰：「褱，本懷字。」</span>其十一月乳。<span class="style7">師古曰：「乳謂產子也，音而樹反。其下亦同。」</span>詔使嚴持乳毉及五種和藥丸三，送美人所。後客子、偏、兼聞昭儀謂成帝曰：「常紿我言從中宮來，<span class="style7">師古曰：「紿，誑也。中宮，皇后所居。」</span>即從中宮來，許美人兒何從生中？許氏竟當復立邪！」<span class="style7">晉灼曰：「昭儀前要帝不得立許美人為皇后，而今有子中，許氏竟當復立為皇后邪！此前約之言也。」師古曰：「此說非也。言美人在內中，何從得兒而生也，故言何從生中。次此下，乃始言約耳。」</span>懟，以手自擣，<span class="style7">師古曰：「懟，怨怒也。擣，築也。懟音直類反。」</span>以頭擊壁戶柱，從牀上自投地，啼泣不肻食，曰：「今當安置我，欲歸耳！」帝曰：「今故告之，反怒為！<span class="style7">師古曰：「故以許美人產子告汝，何為反怒？」</span>殊不可曉也。」<span class="style7">師古曰：「言其不可告語也。」</span>帝亦不食。昭儀曰：「陛下自知是，不食為何？<span class="style7">師古曰：「何為不食也。」</span>陛下常自言『約不負女』，<span class="style7">師古曰：「女讀曰汝。次下亦同。」</span>今美人有子，竟負約，謂何？」帝曰：「約以趙氏，故不立許氏。使天下無出趙氏上者，毋憂也！」後詔使嚴持綠囊書予許美人，告嚴曰：「美人當有以予女，受來，置飾室中簾南。」<span class="style7">師古曰：「簾，戶簾也，音廉。」</span>美人以葦篋一合盛所生兒，緘封，及綠囊報書予嚴。嚴持篋書，置飾室簾南去。帝與昭儀坐，使客子解篋緘。未已，<span class="style7">師古曰：「緘，束篋之繩也，音居咸反。」</span>帝使客子、偏、兼皆出，自閉戶，獨與昭儀在。須臾開戶，嘑客子、偏、兼，使緘封篋及綠綈方底，推置屏風東。恭受詔，持篋方底予武，皆封以御史中丞印，曰：「告武：篋中有死兒，埋屏處，勿令人知。」武穿獄樓垣下為坎，埋其中。</p>
    <p>　　故長定許貴人及故成都、平阿侯家婢王業、任孋、公孫習前免為庶人，<span class="style7">師古曰：「孋音麗。」</span>詔召入，屬昭儀為私婢。成帝崩，未幸梓宮，<span class="style7">師古曰：「言未入斂也。」</span>倉卒悲哀之時，昭儀自知罪惡大，知業等故許氏、王氏婢，恐事泄，而以大婢羊子等賜予業等各且十人，以慰其意，屬無道我家過失。<span class="style7">師古曰：「屬音之欲反。」</span></p>
    <p>　　元延二年五月，故掖庭令吾丘遵謂武曰：<span class="style7">師古曰：「姓吾丘，名遵。」</span>「掖庭丞吏以下皆與昭儀合通，無可與語者，獨欲與武有所言。我無子，武有子，是家輕族人，得無不敢乎？<span class="style7">蘇林曰：「是家謂成帝也。不敢斥，故言是家。」師古曰：「遵自以無子，故無所顧懼，武旣有子，恐禍相及，當止不敢言也。」</span>掖庭中御幸生子者輒死，乆飲藥傷墯者無數，欲與武共言之大臣，票騎將軍貪耆錢，<span class="style7">師古曰：「耆讀曰嗜。」</span>不足計事，柰何令長信得聞之？」遵後病困，謂武：「今我已死，前所語事，武不能獨為也，慎語！」<span class="style7">師古曰：「言汝脫不能獨為，勿漏泄其語。」</span></p>
    <p>　　皆在今年四月丙辰赦令前。臣謹案永光三年男子忠等發長陵傅夫人冢。事更大赦，<span class="style7">師古曰：「更音工衡反。」</span>孝元皇帝下詔曰：「比朕不當所得赦也。」窮治，盡伏辜，天下以為當。魯嚴公夫人殺世子，齊桓召而誅焉，春秋予之。<span class="style7">師古曰：「嚴公夫人謂哀姜也。予謂許予之也。解具在五行志。」</span>趙昭儀傾亂聖朝，親滅繼嗣，家屬當伏天誅。前平安剛侯夫人謁坐大逆，同產當坐，以蒙赦令，歸故郡。今昭儀所犯尤誖逆，罪重於謁，而同產親屬皆在尊貴之位，迫近幃幄，<span class="style7">師古曰：「近音鉅靳反。」</span>羣下寒心，非所以懲惡崇誼示四方也。請事窮竟，丞相以下議正法。</p>
    <p>哀帝於是免新成侯趙欽、欽兄子成陽侯訢，皆為庶人，將家屬徙遼西郡。時議郎耿育上疏言：</p>
    <p>　　臣聞繼嗣失統，廢適立庶，<span class="style7">師古曰：「適讀曰嫡。次下亦同。」</span>聖人法禁，古今至戒。然大伯見歷知適，逡循固讓，<span class="style7">師古曰：「歷謂王季，即文王之父也。知適謂知其當為適嗣也。」</span>委身吳粵，權變所設，不計常法，致位王季，以崇聖嗣，卒有天下，<span class="style7">師古曰：「卒，終也。」</span>子孫承業，七八百載，功冠三王，道德最備，是以尊號追及大王。故世必有非常之變，然後迺有非常之謀。孝成皇帝自知繼嗣不以時立，念雖末有皇子，萬歲之後未能持國，<span class="style7">師古曰：「末，晚暮也。萬歲，言晏駕也。」</span>權柄之重，制於女主，女主驕盛則耆欲無極，<span class="style7">師古曰：「耆讀曰嗜。」</span>少主幼弱則大臣不使，<span class="style7">師古曰：「不使，不可使從命也。」</span>世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，故廢後宮就館之漸，絕微嗣禍亂之根，<span class="style7">師古曰：「微嗣者，謂幼主也。」</span>乃欲致位陛下以安宗廟。愚臣旣不能深援安危，定金匱之計，<span class="style7">師古曰：「愚臣謂解光等也。援，引也。金匱，言長乆之法可藏於金匱石室者也。援音爰。」</span>又不知推演聖德，<span class="style7">師古曰：「演，廣也，音弋善反。」</span>述先帝之志，迺反覆校省內，暴露私燕，<span class="style7">師古曰：「私燕謂成帝閑宴之私也。覆音芳目反。」</span>誣汙先帝傾惑之過，成結寵妾妬媚之誅，甚失賢聖遠見之明，逆負先帝憂國之意。</p>
    <p>　　夫論大德不拘俗，立大功不合衆，此迺孝成皇帝至思所以萬萬於衆臣，陛下聖德盛茂所以符合於皇天也，豈當世庸庸斗筲之臣所能及哉！且裦廣將順君父之美，匡捄銷滅旣往之過，<span class="style7">師古曰：「捄，古救字。」</span>古今通義也。事不當時固爭，防禍於未然，各隨指阿從，以求容媚，晏駕之後，尊號已定，萬事已訖，迺探追不及之事，訐揚幽昧之過，<span class="style7">師古曰：「訐音居謁反。」</span>此臣所深痛也！</p>
    <p>　　願下有司議，即如臣言，宜宣布天下，使咸曉知先帝聖意所起。不然，空使謗議上及山陵，下流後世，遠聞百蠻，近布海內，甚非先帝託後之意也。蓋孝子善述父之志，善成人之事，唯陛下省察！</p>
    <p>哀帝為太子，亦頗得趙太后力，遂不竟其事。傅太后恩趙太后，趙太后亦歸心，<span class="style7">師古曰：「恩謂以厚恩接遇之。一曰，恩謂銜其立哀帝為嗣之恩也。」</span>故成帝母及王氏皆怨之。</p>
    <p>哀帝崩，王莽白太后詔有司曰：「前皇太后與昭儀俱侍帷幄，姊弟專寵錮寢，執賊亂之謀，殘滅繼嗣以危宗廟，誖天犯祖，<span class="style7">師古曰：「誖，違也。祖，先帝也。」</span>無為天下母之義。貶皇太后為孝成皇后，<span class="style7">晉灼曰：「使哀帝不母，罪之也。」</span>徙居北宮。」後月餘，復下詔曰：「皇后自知罪惡深大，朝請希闊，<span class="style7">師古曰：「請，謁也。闊猶闕也。」</span>失婦道，無共養之禮，<span class="style7">師古曰：「共讀曰供，音居用反。養音弋向反。其下並同。」</span>而有狼虎之毒，宗室所怨，海內之讎也，而尚在小君之位，誠非皇天之心。夫小不忍亂大謀，恩之所不能已者義之所割也，<span class="style7">師古曰：「言以義割恩也。」</span>今廢皇后為庶人，就其園。」是日自殺。凡立十六年而誅。先是有童謠曰：「燕燕，尾涏涏，<span class="style7">師古曰：「涏涏，光澤之貌也，音徒見反。」</span>張公子，時相見。木門倉琅根，燕飛來，啄皇孫。皇孫死，燕啄矢。」成帝每微行出，常與張放俱，而稱富平侯家，故曰張公子。倉琅根，宮門銅鍰也。<span class="style7">師古曰：「鍰讀與環同。」</span></p>
    <p>孝元傅昭儀，哀帝祖母也。父河內溫人，蚤卒，母更嫁為魏郡鄭翁妻，生男惲。昭儀少為上官太后才人，自元帝為太子，得進幸。元帝即位，立為倢伃，甚有寵。為人有材略，善事人，下至宮人左右，飲酒酹地，皆祝延之。<span class="style7">師古曰：「酹，以酒沃地也。祝延，祝之使長年也。酹音來外反。祝音之受反。」</span>產一男一女，女為平都公主，男為定陶恭王。恭王有材蓺，尤愛於上。元帝旣重傅倢伃，及馮倢伃亦幸，生中山孝王，上欲殊之於後宮，以二人皆有子為王，上尚在，未得稱太后，乃更號曰昭儀，賜以印綬，在倢伃上。昭其儀，尊之也。至成、哀時，趙昭儀、董昭儀皆無子，猶稱焉。</p>
    <p>元帝崩，傅昭儀隨王歸國，稱定陶太后。後十年，恭王薨，子代為王。王母曰丁姬。傅太后躬自養視，旣壯大，成帝無繼嗣。時中山孝王在。元延四年，孝王及定陶王皆入朝。傅太后多以珍寶賂遺趙昭儀及帝舅票騎將軍王根，陰為王求漢嗣。皆見上無子，欲豫自結為乆長計，更稱譽定陶王。<span class="style7">師古曰：「更音工衡反。」</span>上亦自器之，明年，遂徵定陶王立為太子，語在哀紀。月餘，天子立楚孝王孫景為定陶王，奉恭王後。太子議欲謝，少傅閻崇以為「春秋不以父命廢王父命，<span class="style7">師古曰：「王父謂祖也。」</span>為人後之禮不得顧私親，不當謝。」太傅趙玄以為當謝，太子從之。詔問所以謝狀，尚書劾奏玄，左遷少府，以光祿勳師丹為太傅。詔傅太后與太子母丁姬自居定陶國邸。下有司議皇太子得與傅太后、丁姬相見不，有司奏議不得相見。頃之，成帝母王太后欲令傅太后、丁姬十日一至太子家，成帝曰：「太子丞正統，當共養陛下，不得復顧私親。」王太后曰：「太子小，而傅太后抱養之，今至太子家，以乳母恩耳，不足有所妨。」於是令傅太后得至太子家。丁姬以不安養太子，獨不得。</p>
    <p>成帝崩，哀帝即位。王太后詔令傅太后、丁姬十日一至未央宮。高昌侯董宏希指，<span class="style7">師古曰：「希望天子意指也。」</span>上書言宜立丁姬為帝太后。師丹劾奏「宏懷邪誤朝，不道。」上初即位，謙讓，從師丹言止。後迺白令王太后下詔，尊定陶恭王為恭皇。哀帝因是曰：「春秋『母以子貴』，尊傅太后為恭皇太后，丁姬為恭皇后，各置左右詹事，食邑如長信宮、中宮。追尊恭皇太后父為崇祖侯，恭皇后父為裦德侯。」後歲餘，遂下詔曰：「漢家之制，推親親以顯尊尊，定陶恭皇之號不宜復稱定陶。其尊恭皇太后為帝太太后，丁后為帝太后。」後又更號帝太太后為皇太太后，稱永信宮，帝太后稱中安宮，而成帝母太皇太后本稱長信宮，成帝趙后為皇太后，並四太后，各置少府、太僕，秩皆中二千石。為恭皇立寢廟於京師，比宣帝父悼皇考制度，序昭穆於前殿。<span class="style7">如淳曰：「廟之前曰殿，半以後曰寢。」</span></p>
    <p>傅太后父同產弟四人，曰子孟、中叔、子元、幼君。<span class="style7">師古曰：「中讀曰仲。」</span>子孟子喜至大司馬，封高武侯。中叔子晏亦大司馬，封孔鄉侯。幼君子商封汝昌侯，為太后父崇祖侯後，更號崇祖曰汝昌哀侯。太后同母弟鄭惲前死，以惲子業為陽信侯，追尊惲為陽信節侯。鄭氏、傅氏侯者凡六人，大司馬二人，九卿二千石六人，侍中諸曹十餘人。</p>
    <p>傅太后旣尊，後尤驕，與成帝母語，至謂之嫗。與中山孝王母馮太后並事元帝，追怨之，陷以祝詛罪，令自殺。元壽元年崩，合葬渭陵，稱孝元傅皇后云。</p>
    <p>定陶丁姬，哀帝母也，易祖師丁將軍之玄孫。<span class="style7">師古曰：「祖，始也。儒林傳丁寬易之始師。」</span>家在山陽瑕丘，父至廬江太守。始定陶恭王先為山陽王，而丁氏內其女為姬。王后姓張氏，其母鄭禮，即傅太后同母弟也。太后以親戚故，欲其有子，然終無有。唯丁姬河平四年生哀帝。丁姬為帝太后，兩兄忠、明。明以帝舅封陽安侯。忠蚤死，封忠子滿為平周侯。太后叔父憲、望。望為左將軍，憲為太僕。明為大司馬票騎將軍輔政。丁氏侯者凡二人，大司馬一人，將軍、九卿、二千石六人，侍中諸曹亦十餘人。丁、傅以一二年間暴興尤盛。然哀帝不甚假以權埶，權埶不如王氏在成帝世也。</p>
    <p>建平二年，丁太后崩。上曰：「詩云『穀則異室，死則同穴』。<span class="style7">師古曰：「王國大車之詩也。穀，生也。」</span>昔季武子成寢，杜氏之墓在西階下，請合葬而許之。<span class="style7">師古曰：「事見禮記。」</span>附葬之禮，自周興焉。孝子事亡如事存，帝太后宜起陵恭皇之園。」遣大司馬票騎將軍明東送葬于定陶，貴震山東。</p>
    <p>哀帝崩，王莽秉政，使有司舉奏丁、傅罪惡。莽以太皇太后詔皆免官爵，丁氏徙歸故郡。莽奏貶傅太后號為定陶共王母，丁太后號曰丁姬。</p>
    <p>元始五年，莽復言「共王母、丁姬前不臣妾，<span class="style7">師古曰：「不遵臣妾之道。」</span>至葬渭陵，冢高與元帝山齊，懷帝太后、皇太太后璽綬以葬，<span class="style7">師古曰：「懷謂挾之以自隨也。」</span>不應禮。禮有改葬，請發共王母及丁姬冢，取其璽綬消滅，徙共王母及丁姬歸定陶，葬共王冢次，而葬丁姬復其故。」<span class="style7">師古曰：「復音扶目反。」</span>太后以為旣已之事，不須復發。莽固爭之，太后詔曰：「因故棺為致椁作冢，<span class="style7">師古曰：「致謂累也。」</span>祠以太牢。」謁者護旣發傅太后冢，崩壓殺數百人；開丁姬椁戶，火出炎四五丈，<span class="style7">師古曰：「炎音弋贍反。」</span>吏卒以水沃滅迺得入，燒燔椁中器物。</p>
    <p>莽復奏言：「前共王母生，僭居桂宮，皇天震怒，災其正殿；丁姬死，葬踰制度，今火焚其椁。此天見變以告，當改如媵妾也。臣前奏請葬丁姬復故，非是。<span class="style7">師古曰：「言尚太優僭也。」</span>共王母及丁姬棺皆名梓宮，珠玉之衣非藩妾服，請更以木棺代，去珠玉衣，葬丁姬媵妾之次。」奏可。旣開傅太后棺，臭聞數里。公卿在位皆阿莽指，入錢帛，遣子弟及諸生四夷，凡十餘萬人，操持作具，助將作掘平共王母、丁姬故冢，二旬閒皆平。莽又周棘其處以為世戒云。<span class="style7">師古曰：「以棘周繞也。」</span>時有羣燕數千，銜土投丁姬穿中。<span class="style7">師古曰：「穿謂壙中也。」</span>丁、傅旣敗，孔鄉侯晏將家屬徙合浦，宗族皆歸故郡。唯高武侯喜得全，自有傳。</p>
    <p>孝哀傅皇后，定陶太后從弟子也。哀帝為定陶王時，傅太后欲重親，取以配王。王入為漢太子，傅氏女為妃。哀帝即位，成帝大行尚在前殿，而傅太后封傅妃父晏為孔鄉侯，與帝舅陽安侯丁明同日俱封。時師丹諫，以為「天下自王者所有，親戚何患不富貴？而倉卒若是，其不乆長矣！」晏封後月餘，傅妃立為皇后。傅氏旣盛，晏最尊重。哀帝崩，王莽白太皇太后詔曰：「定陶共王太后與孔鄉侯晏同心合謀，背恩忘本，專恣不軌，與至尊同稱號，終沒，至迺配食於左坐，<span class="style7">應劭曰：「若禮以其妃配者也。坐於左而並食。」師古曰：「坐音材卧反。」</span>誖逆無道。今令孝哀皇后退就桂宮。」後月餘，復與孝成趙皇后俱廢為庶人，就其園自殺。</p>
    <p>孝元馮昭儀，平帝祖母也。元帝即位二年，以選入後宮。時父奉世為執金吾。昭儀始為長使，數月至美人，後五年就館生男，拜為倢伃。時父奉世為右將軍光祿勳，奉世長男野王為左馮翊，父子並居朝廷，議者以為器能當其位，非用女寵故也。而馮倢伃內寵與傅昭儀等。</p>
    <p>建昭中，上幸虎圈鬬獸，後宮皆坐。熊佚出圈，<span class="style7">師古曰：「佚字與逸同。」</span>攀檻欲上殿。左右貴人傅昭儀等皆驚走，馮倢伃直前當熊而立，左右格殺熊。上問：「人情驚懼，何故前當熊？」倢伃對曰：「猛獸得人而止，妾恐熊至御坐，故以身當之。」元帝嗟嘆，以此倍敬重焉。傅昭儀等皆慙。明年夏，馮倢伃男立為信都王，尊倢伃為昭儀。元帝崩，為信都太后，與王俱居儲元宮。<span class="style7">師古曰：「黃圖在上林苑中。」</span>河平中，隨王之國。後徙中山，是為孝王。</p>
    <p>後徵定陶王為太子，封中山王舅參為宜鄉侯。參，馮太后少弟也。是歲，孝王薨，有一男，嗣為王，時未滿歲，有眚病，<span class="style7">孟康曰：「災眚之眚，謂妖病也。」服虔曰：「身盡青也。」蘇林曰：「名為肝厥，發時脣口手足十指甲皆青。」師古曰：「下云禱祠解舍，孟說是也。未滿歲者，謂為王未滿歲也。眚音所領反，字不作青，服、蘇誤也。」</span>太后自養視，數禱祠解。<span class="style7">師古曰：「解音懈。」</span></p>
    <p>哀帝即位，遣中郎謁者張由將毉治中山小王。由素有狂易病，<span class="style7">師古曰：「狂易者，狂而變易常性也。」</span>病發怒去，西歸長安。尚書簿責擅去狀，<span class="style7">師古曰：「簿責，以文簿一一責問也。」</span>由恐，因誣言中山太后祝詛上及太后。太后即傅昭儀也，素常怨馮太后，因是遣御史丁玄案驗，盡收御者官吏及馮氏昆弟在國者百餘人，分繫雒陽、魏郡、鉅鹿。數十日無所得，更使中謁者令史立，<span class="style7">師古曰：「官為中謁者令，姓史，名立。」</span>與丞相長史大鴻臚丞雜治。立受傅太后指，幾得封侯，<span class="style7">師古曰：「幾讀曰兾。」</span>治馮太后女弟習及寡弟婦君之，死者數十人。巫劉吾服祝詛。毉徐遂成言習、君之曰「武帝時毉脩氏刺治武帝得二千萬耳，<span class="style7">師古曰：「刺治謂箴之。」</span>今愈上，不得封侯，不如殺上，令中山王代，可得封。」立等劾奏祝詛謀反，大逆。責問馮太后，無服辭。立曰：「熊之上殿何其勇，今何怯也！」太后還謂左右：「此迺中語，<span class="style7">師古曰：「中語，謂宮中之言語也。」</span>前世事，吏何用知之？欲陷我效也！」<span class="style7">師古曰：「效，徵驗也。」</span>迺飲藥自殺。</p>
    <p>先未死，有司請誅之，上不忍致法，廢為庶人，徙雲陽宮。旣死，有司復奏「太后死在未廢前。」有詔以諸侯王太后儀葬之。宜鄉侯參、君之、習夫及子當相坐者，或自殺，或伏法。參女弁為孝王后，有兩女，有司奏免為庶人，與馮氏宗族徙歸故郡。張由以先告賜爵關內侯，史立遷中太僕。</p>
    <p>哀帝崩，大司徒孔光奏「由前誣告骨肉，立陷人入大辟，為國家結怨於天下，以取秩遷，獲爵邑，幸蒙赦令，請免為庶人，徙合浦」云。</p>
    <p>中山衞姬，平帝母也。父子豪，中山盧奴人，官至衞尉。子豪女弟為宣帝倢伃，生楚孝王；長女又為元帝倢伃，生平陽公主。成帝時，中山孝王無子，上以衞氏吉祥，以子豪少女配孝王。元延四年，生平帝。</p>
    <p>平帝年二歲，孝王薨，代為王。哀帝崩，無嗣，太皇太后與新都侯莽迎中山王立為帝。莽欲顓國權，懲丁、傅行事，<span class="style7">師古曰：「懲，創艾也。」</span>以帝為成帝後，母衞姬及外家不當得至京師。迺更立宗室桃鄉侯子成都為中山王，奉孝王後，遣少傅左將軍甄豐賜衞姬璽綬，即拜為中山孝王后，以苦陘縣為湯沐邑。又賜帝舅衞寶、寶弟玄爵關內侯。賜帝三妹，謁臣號脩義君，哉皮為承禮君，鬲子為尊德君，<span class="style7">師古曰：「鬲音歷。」</span>食邑各二千戶。莽長子宇非莽隔絕衞氏，恐乆後受禍，即私與衞寶通書記，敎衞后上書謝恩，因陳丁、傅舊惡，幾得至京師。<span class="style7">師古曰：「幾讀曰兾。」</span>莽白太皇太后詔有司曰：「中山孝王后深分明為人後之義，條陳故定陶傅太后、丁姬誖天逆理，<span class="style7">師古曰：「誖，違也。」</span>上僭位號，徙定陶王於信都，為共王立廟於京師，如天子制，不畏天命，㑄聖人言，<span class="style7">師古曰：「論語稱孔子曰：『君子有三畏：畏天命，畏大人，畏聖人之言。小人不知天命而不畏也，狎大人，侮聖人之言。』故此文引之也。㑄，古侮字。」</span>壞亂法度，居非其制，稱非其號。是以皇天震怒，火燒其殿，六年之閒大命不遂，禍殃仍重，<span class="style7">師古曰：「遂猶延也。重音直用反。」</span>竟令孝哀帝受其餘災，大失天心，夭命暴崩，又令共王祭祀絕廢，精魂無所依歸。朕惟孝王后深說經義，明鏡聖法，懼古人之禍敗，近事之咎殃，畏天命，奉聖言，是迺乆保一國，長獲天祿，而令孝王永享無疆之祀，福祥之大者也。朕甚嘉之。夫裦義賞善，聖王之制，其以中山故安戶七千益中山后湯沐邑，加賜及中山王黃金各百斤，增傅相以下秩。」</p>
    <p>衞后日夜啼泣，思見帝，而但益戶邑。宇復敎令上書求至京師。會事發覺，莽殺宇，盡誅衞氏支屬。衞寶女為中山王后，免后，徙合浦。<span class="style7">師古曰：「黜其后位而徙也。」</span>唯衞后在，<span class="style7">師古曰：「中山孝王后也。」</span>王莽篡國，廢為家人，後歲餘卒，葬孝王旁。</p>
    <p>孝平王皇后，安漢公太傅大司馬莽女也。平帝即位，年九歲，成帝母太皇太后稱制，而莽秉政。莽欲依霍光故事，以女配帝，太后意不欲也。莽設變詐，令女必入，因以自重，事在莽傳。太后不得已而許之，遣長樂少府夏侯藩、宗正劉宏、少府宗伯鳳、尚書令平晏納采，<span class="style7">師古曰：「官為少府，姓宗伯，名鳳也。納采者，禮記云婚禮納采問名，謂采擇其可者。」</span>太師光、大司徒馬宮、大司空甄豐、左將軍孫建、執金吾尹賞、行太常事太中大夫劉歆及太卜、太史令以下四十九人賜皮弁素績，<span class="style7">師古曰：「皮弁，以鹿皮為冠，形如人手之弁合也。素績謂素裳也。朱衣而素裳。績字或作積。積謂襞積之，若今之襈為也。」</span>以禮雜卜筮，太牢祠宗廟，待吉月日。明年春，遣大司徒宮、大司空豐、左將軍建、右將軍甄邯、光祿大夫歆奉乘輿法駕，迎皇后於安漢公第宮，<span class="style7">師古曰：「本自莽第，以皇后在是，因呼曰宮。」</span>豐、歆授皇后璽紱，<span class="style7">師古曰：「紱，所以繫璽，音茀。」</span>登車稱警蹕，便時上林延壽門，<span class="style7">師古曰：「取時日之便也，音頻面反。」</span>入未央宮前殿。羣臣就位行禮，大赦天下。益封父安漢公地滿百里，賜迎皇后及行禮者，自三公以下至騶宰執事長樂、未央宮、安漢公第者，皆增秩，賜金帛各有差。皇后立三月，以禮見高廟。尊父安漢公號曰宰衡，位在諸侯王上。賜公夫人號曰功顯君，食邑。封公子安為裦新侯，臨為賞都侯。</p>
    <p>后立歲餘，平帝崩。莽立孝宣帝玄孫嬰為孺子，莽攝帝位，尊皇后為皇太后。三年，莽即真，以嬰為定安公，改皇太后號為定安公太后。太后時年十八矣，為人婉瘱有節操。<span class="style7">師古曰：「婉，順也。瘱，靜也，音烏計反。」</span>自劉氏廢，常稱疾不朝會。莽敬憚傷哀，欲嫁之，乃更號為黃皇室主，<span class="style7">師古曰：「莽自謂土德，故云黃皇。室主者，若漢之稱公主。」</span>令立國將軍成新公孫建世子襐飾將毉往問疾。<span class="style7">師古曰：「襐，盛飾也，音丈，又音象。一曰，襐，首飾也，在兩耳後，刻鏤而為之。」</span>后大怒，笞鞭其傍侍御。因發病，不肻起，莽遂不復彊也。及漢兵誅莽，燔燒未央宮，后曰：「何面目以見漢家！」自投火中而死。</p>
    <p>贊曰：易著吉凶而言謙盈之效，天地鬼神至于人道靡不同之。<span class="style7">師古曰：「易謙卦曰『天道虧盈而益謙，地道變盈而流謙，鬼神害盈而福謙，人道惡盈而好謙』。」</span>夫女寵之興，繇至微而體至尊，<span class="style7">師古曰：「繇與由同。」</span>窮富貴而不以功，此固道家所畏，禍福之宗也。序自漢興，終于孝平，外戚後庭色寵著聞二十有餘人，然其保位全家者，唯文、景、武帝太后及邛成后四人而已。至如史良娣、王悼后、許恭哀后，身皆夭折不辜，而家依託舊恩，不敢縱恣，是以能全。其餘大者夷滅，小者放流，烏嘑！鑒茲行事，變亦備矣。</p>
    <hr />
  </div>
		 <div class="next1"><a href="097a.htm">上卷</a> / <a href="a02.htm">漢書目錄</a> / <a href="098.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

