<!doctype html>
<!--[if lt IE 7]> <html class="ie6 oldie"> <![endif]-->
<!--[if IE 7]>    <html class="ie7 oldie"> <![endif]-->
<!--[if IE 8]>    <html class="ie8 oldie"> <![endif]-->
<!--[if gt IE 8]><!-->
<html lang="zh-tw">
<!--<![endif]-->
<head>
<meta charset="utf-8">
<meta name="viewport" content="width=device-width, initial-scale=1">
<title>漢川草廬-二十四史-漢書-卷二十七上‧五行志第七上</title>
<link href="../../css/boilerplate.css" rel="stylesheet" type="text/css">
<link href="../../css/Layout.css" rel="stylesheet" type="text/css">
<link rel="stylesheet" type="text/css" href="../../css/responsive-nav.css">
<link rel="stylesheet" type="text/css" href="../../css/styles.css">
<link rel="stylesheet" type="text/css" href="../../css/sm-blue.css">
<link rel="stylesheet" type="text/css" href="../../css/sm-core-css.css">
<link rel="stylesheet" type="text/css" href="../../css/stylesL.css">
<script src="../../script/respond.min.js"></script>
<script src="../../script/responsive-nav.js"></script>
<!-- jQuery -->
<script src="../../script/jquery.js"></script>
<!-- SmartMenus jQuery plugin -->
<script src="../../script/jquery.smartmenus.min.js"></script>
<script src="../../script/menuL2.js"></script>


<!-- SmartMenus jQuery init -->
<script type="text/javascript">
	$(function() {
		$('#main-menu').smartmenus({
			subMenusSubOffsetX: 1,
			subMenusSubOffsetY: -8
		});
	});
</script>
</head>
<body>
<header>
<table style="width:100%; max-width:800px; margin:0 auto;"><tr><td>
      <nav class="nav-collapse">
     <script type="text/javascript">
		TopItems();
	</script>
    </nav>
</td></tr></table>
    <script>
      var navigation = responsiveNav(".nav-collapse", {
        animate: true,                    // Boolean: Use CSS3 transitions, true or false
        transition: 284,                  // Integer: Speed of the transition, in milliseconds
        label: "Menu",                    // String: Label for the navigation toggle
        insert: "after",                  // String: Insert the toggle before or after the navigation
        customToggle: "",                 // Selector: Specify the ID of a custom toggle
        closeOnNavClick: false,           // Boolean: Close the navigation when one of the links are clicked
        openPos: "relative",              // String: Position of the opened nav, relative or static
        navClass: "nav-collapse",         // String: Default CSS class. If changed, you need to edit the CSS too!
        navActiveClass: "js-nav-active",  // String: Class that is added to <html> element when nav is active
        jsClass: "js",                    // String: 'JS enabled' class which is added to <html> element
        init: function(){},               // Function: Init callback
        open: function(){},               // Function: Open callback
        close: function(){}               // Function: Close callback
      });
    </script>
  </header>
<div class="gridContainer clearfix">
  <div id="logo"><a href="../../index.html"><img src="../../image/logo.png" alt="漢川草廬" /></a></div>
  
  <div id="search">  
      <script type="text/javascript">
		googleSearch();
	</script>
  </div>
   
 <div id="nav">
  <nav id="main-nav" role="navigation">
  <!-- Sample menu definition -->
  <ul id="main-menu" class="sm sm-blue">
  <script type="text/javascript">
				MenuItems();
			</script>
   </ul>
  </nav>
</div>
   
 <div id="main">
   <div role="navigation" id="foo" class="nav-collapseL">
 	<h4>二十四史</h4>
 	<ul>
	<li><a href="../a01/a01.htm">史記</a></li>
      <li><a href="../a02/a02.htm">漢書</a></li>
      <li><a href="../a03/a03.htm">後漢書</a></li>
      <li><a href="../a04/a04.htm">三國志</a></li>
      <li><a href="../a05/a05.htm">晉書</a></li>
      <li><a href="../a06/a06.htm">宋書</a></li>
      <li><a href="../a07/a07.htm">南齊書</a></li>
      <li><a href="../a08/a08.htm">梁書</a></li>
      <li><a href="../a09/a09.htm">陳書</a></li>
      <li><a href="../a10/a10.htm">魏書</a></li>
      <li><a href="../a11/a11.htm">北齊書</a></li>
      <li><a href="../a12/a12.htm">周書</a></li>
      <li><a href="../a13/a13.htm">隋書</a></li>
      <li><a href="../a14/a14.htm">南史</a></li>
      <li><a href="../a15/a15.htm">北史</a></li>
      <li><a href="../a16/a16.htm">舊唐書</a></li>
      <li><a href="../a17/a17.htm">新唐書</a></li>
      <li><a href="../a18/a18.htm">舊五代史</a></li>
      <li><a href="../a19/a19.htm">新五代史</a></li>
      <li><a href="../a20/a20.htm">宋史</a></li>
      <li><a href="../a21/a21.htm">遼史</a></li>
      <li><a href="../a22/a22.htm">金史</a></li>
      <li><a href="../a23/a23.htm">元史</a></li>
      <li><a href="../a24/a24.htm">明史</a></li>
    </ul>
<!-- end .navigation --></div>

  <div role="main" class="main">
      <a href="#nav" class="nav-toggleL">Menu</a>
      
<div class="feature"><h5>漢書</h5>　　 <span 
class="style9">卷二十七上 ‧ 五行志第七上</span>
        <hr />
        <p>易曰：「天垂象，見吉凶，聖人象之；河出圖，雒出書，聖人則之。」<span 
class="style7">師古曰：「上繫之辭也。則，効也。」</span>劉歆以為虙羲氏繼天而王，<span 
class="style7">師古曰：「虙讀與伏同。」</span>受河圖，則而畫之，八卦是也；<span 
class="style7">師古曰：「放効河圖而畫八卦也。」</span>禹治洪水，賜雒書，法而陳之，洪範是也。<span 
class="style7">師古曰：「取法雒書而陳洪範也。」</span>聖人行其道而寶其真。降及于殷，箕子在父師位而典之。<span 
class="style7">師古曰：「父師，即太師，殷之三公也。箕子，紂之諸父而為太師，故曰父師。」</span>周旣克殷，以箕子歸，武王親虛己而問焉。故經曰：「惟十有三祀，王訪于箕子，<span 
class="style7">師古曰：「祀，年也。商曰祀。自此以下皆周書洪範之文。」</span>王迺言曰：『烏呼，箕子！惟天陰騭下民，相協厥居，我不知其彝倫逌叙。』<span 
class="style7">服虔曰：「騭音陟也。」應劭曰：「陰，覆也。陟，升也。相，助也。協，和也。倫，理也。攸，所也。言天覆下民，王者當助天居，我不知居天常理所次序也。」師古曰：「騭音質。騭，定也。協，和也。天不言而默定下人，助合其居。」</span>箕子迺言曰：『我聞在昔，鯀陻洪水，汨陳其五行，<span 
class="style7">應劭曰：「陻，塞也。汨，亂也。水性流行，而鯀障塞之，失其本性，其餘所陳列皆亂，故曰亂陳五行也。」師古曰：「汨音骨。」</span>帝乃震怒，弗畀洪範九疇，彝倫逌斁。<span 
class="style7">師古曰：「帝謂上帝，即天也。震，動也。畀，與也。疇，類也。九類即九章也。斁，敗也，音丁故反。」</span>鯀則殛死，禹迺嗣興，<span 
class="style7">師古曰：「殛，誅也，見誅而死。殛音居力反。」</span>天迺錫禹洪範九疇，彝倫逌敘。』」<span 
class="style7">師古曰：「自此以上，洪範之文。」</span>此武王問雒書於箕子，箕子對禹得雒書之意也。</p>
        <p>「初一曰五行；<span class="style7">師古曰：「謂之行者，言順天行氣。」</span>次二曰羞用五事；<span 
class="style7">師古曰：「羞，進也。」</span>次三曰農用八政；<span 
class="style7">張晏曰：「農，食之本，食為八政首，故以農為名也。」師古曰：「此說非也。農，厚也。羞用義例皆同，非田農之義也。」</span>次四曰旪用五紀；<span 
class="style7">應劭曰：「旪，合也，合成五行，為之條紀也。」師古曰：「旪讀曰協，和也。」</span>次五曰建用皇極；<span 
class="style7">應劭曰：「皇，大；極，中也。」</span>次六曰艾用三德；<span 
class="style7">應劭曰：「艾，治也。治大中之道用三德也。」師古曰：「艾讀曰乂。」</span>次七曰明用稽疑；<span 
class="style7">應劭曰：「疑事明考之於蓍龜。」</span>次八曰念用庶徵；<span 
class="style7">師古曰：「念，思也。庶，衆也。徵，應也。」</span>次九曰嚮用五福，畏用六極。」<span 
class="style7">應劭曰：「天所以嚮樂人，用五福；所以畏懼人，用六極。」</span>凡此六十五字，皆雒書本文，所謂天迺錫禹大法九章常事所次者也。以為河圖、雒書相為經緯，八卦、九章相為表裏。昔殷道絕，文王演周易；<span 
class="style7">師古曰：「演，廣也，更廣其文也。演音弋善反。」</span>周道敝，孔子述春秋。則乾坤之陰陽，效洪範之咎徵，天人之道粲然著矣。</p>
        <p>漢興，承秦滅學之後，景、武之世，董仲舒治公羊春秋，始推陰陽，為儒者宗。宣、元之後，劉向治穀梁春秋，數其旤福，傳以洪範，<span 
class="style7">師古曰：「旤，古文禍字。以洪範義傳而說之。傳字或作傅，讀曰附，謂附著。」</span>與仲舒錯。<span 
class="style7">師古曰：「錯，互不同也。」</span>至向子歆治左氏傳，其春秋意亦已乖矣；言五行傳，又頗不同。是以㩜仲舒，別向、歆，<span class="style7">師古曰：「㩜字與擥同，謂引取之。㩜音來敢反。」</span>傳載眭孟、夏侯勝、京房、谷永、李尋之徒所陳行事，<span 
class="style7">師古曰：「眭音息規反。說在眭孟傳。」</span>訖于王莽，舉十二世，以傅春秋，著于篇。<span 
class="style7">師古曰：「傅讀曰附，謂比附其事。」</span></p>
        <p>經曰：「初一曰五行。五行：一曰水，二曰火，三曰木，四曰金，五曰土。水曰潤下，火曰炎上，<span 
class="style7">師古曰：「皆水火自然之性也。」</span>木曰曲直，<span 
class="style7">師古曰：「言可揉而曲，可矯而直。」</span>金曰從革，<span 
class="style7">張晏曰：「革，更也，可更銷鑄也。」</span>土爰稼穡。」<span 
class="style7">師古曰：「爰亦曰也。一說爰，於也，可於其上稼穡也。種之曰稼。收聚曰穡。」</span></p>
        <p>傳曰：「田獵不宿，<span class="style7">服虔曰：「不得其時也。或曰，不豫戒曰不宿，不戒以其時也。」</span>飲食不享，<span 
class="style7">師古曰：「不行享獻之禮也。」</span>出入不節，奪民農時，及有姦謀，<span 
class="style7">李竒曰：「姦謀，增賦履畝之事也。」臣瓚曰：「姦謀，邪謀也。」師古曰：「即下所謂作為姦詐以奪農時。李說是。」</span>則木不曲直。」</p>
        <p>說曰：木，東方也。於易，地上之木為觀。<span 
class="style7">師古曰：「坤下巽上，觀。巽為木，故云地上之木也。」</span>其於王事，威儀容貌亦可觀者也。故行步有佩玉之度，<span 
class="style7">師古曰：「玉佩上有雙衡，下有雙璜，琚瑀以雜之，衝牙蚍珠以納其間。右徵角而左宮羽，進則掩之，退則揚之，然後玉鏘鳴焉。是為行步之節度也。璜音黃。琚音居。瑀音禹。蚍音步千反。」</span>登車有和鸞之節，<span 
class="style7">師古曰：「和，鈴也，以金為之，施於衡上。鸞亦以金為鸞鳥而銜鈴焉，施於鑣上。動皆有聲，以為舒疾之節也。」</span>田狩有三驅之制，<span 
class="style7">師古曰：「謂田獵三驅也。三驅之禮，一為乾豆，二為賔客，三為充君之庖也。」</span>飲食有享獻之禮，<span 
class="style7">師古曰：「以禮飲食謂之享，進爵於前謂之獻。」</span>出入有名，使民以時，務在勸農桑，謀在安百姓：如此，則木得其性矣。若迺田獵馳騁不反宮室，飲食沈湎不顧法度，<span 
class="style7">師古曰：「沈湎，謂溺於酒食。湎音彌善反。」</span>妄興繇役以奪民時，作為姦詐以傷民財，則木失其性矣。蓋工匠之為輪矢者多傷敗，<span 
class="style7">如淳曰：「揉輪不曲，矯矢不直也。」</span>及木為變怪，<span 
class="style7">臣瓚曰：「梓柱更生及變為人形是也。」</span>是為木不曲直。</p>
        <p>春秋成公十六年「正月，雨，木冰」。劉歆以為上陽施不下通，下陰施不上達，故雨，而木為之冰，雰氣寒，<span 
class="style7">師古曰：「雰音紛。」</span>木不曲直也。劉向以為冰者陰之盛而水滯者也，木者少陽，貴臣卿大夫之象也。此人將有害，則陰氣脅木，木先寒，故得雨而冰也。是時叔孫喬如出奔，公子偃誅死。<span 
class="style7">師古曰：「叔孫喬如，叔孫宣伯也，通於宣公夫人穆姜，謀欲作亂，不克而出奔齊。公子偃，宣公庶子，成公弟也，豫喬如之謀，故見誅。事並在十六年冬。」</span>一曰，時晉執季孫行父，又執公，此執辱之異。<span 
class="style7">師古曰：「行父，季文子也。十六年秋，公會晉侯于沙隨，晉受喬如之譖而止公。是年九月，又信喬如之譖而執行父也。」</span>或曰，今之長老名木冰為「木介」。介者，甲。甲，兵象也。是歲晉有鄢陵之戰，楚王傷目而敗。<span 
class="style7">師古曰：「晉楚戰于鄢陵，呂錡射恭王中目。鄢陵，鄭地。」</span>屬常雨也。</p>
        <p>傳曰：「棄法律，逐功臣，殺太子，以妾為妻，則火不炎上。」</p>
        <p>說曰：火，南方，揚光煇為明者也。其於王者，南面鄉明而治。<span 
class="style7">師古曰：「鄉讀曰嚮。」</span>書云：「知人則悊，能官人。」<span 
class="style7">師古曰：「虞書咎繇謨之辭。悊，智也。能知其材則能官之，所以為智也。」</span>故堯舜舉羣賢而命之朝，<span 
class="style7">師古曰：「謂稷、　以下。」</span>遠四佞而放諸壄。<span 
class="style7">師古曰：「四佞，即四凶也。遠，離也。壄，古野字。」</span>孔子曰：「浸潤之譖、膚受之訴不行焉，可謂明矣。」<span 
class="style7">師古曰：「論語載孔子之言也。浸潤，言積漸也。膚受，謂初入皮膚以至骨髓也。」</span>賢佞分別，官人有序，帥由舊章，<span 
class="style7">師古曰：「帥，循也。由，從也，用也。」</span>敬重功勳，殊別適庶，<span 
class="style7">師古曰：「適讀曰嫡。」</span>如此則火得其性矣。若迺信道不篤，<span 
class="style7">師古曰：「篤，厚也。」</span>或燿虛偽，讒夫昌，邪勝正，則火失其性矣。自上而降，及濫炎妄起，<span 
class="style7">師古曰：「炎讀曰燄。」</span>災宗廟，燒宮館，雖興師衆，弗能救也，是為火不炎上。</p>
        <p>春秋桓公十四年「八月壬申，御廩災」。董仲舒以為先是四國共伐魯，大破之於龍門。<span 
class="style7">韋昭曰：「魯郭門。」</span>百姓傷者未瘳，怨咎未復，而君臣俱惰，內怠政事，外侮四鄰，非能保守宗廟終其天年者也，故天災御廩以戒之。劉向以為御廩，夫人八妾所舂米之臧以奉宗廟者也，<span 
class="style7">師古曰：「一娶九女，正嫡一人，餘者妾也，故云八妾。」</span>時夫人有淫行，<span 
class="style7">師古曰：「謂通於齊侯。」</span>挾逆心，<span 
class="style7">師古曰：「謂欲弒桓公。」</span>天戒若曰，夫人不可以奉宗廟。桓不寤，與夫人俱會齊，<span 
class="style7">師古曰：「十八年春，公會齊侯于濼，公與夫人姜氏遂如齊也。」</span>夫人譖桓公於齊侯，<span 
class="style7">師古曰：「言世子同非吾子，齊侯之子。」</span>齊侯殺桓公。<span 
class="style7">師古曰：「齊侯享公，公醉，使公子彭生乘公，拉其幹而殺之。公薨於車。」</span>劉歆以為御廩，公所親耕藉田以奉粢盛者也，<span 
class="style7">師古曰：「黍稷曰粢，在器曰盛也。」</span>棄法度亡禮之應也。</p>
        <p>嚴公二十年「夏，齊大災」。<span 
class="style7">師古曰：「嚴公，謂莊公也，避明帝諱，故改曰嚴。凡漢書載謚姓為嚴者，皆類此。」</span>劉向以為齊桓好色，聽女口，以妾為妻，適庶數更，<span 
class="style7">師古曰：「更，改也，桓公之夫人三，王姬、徐嬴、蔡姬，皆無子。而桓公好內多寵，內嬖如夫人者六人：長衞姬，生公子無虧，即武孟也；少衞姬，生惠公；鄭姬生孝公；葛嬴生昭公；密姬生懿公；宋華子生公子雍。公與管仲屬孝公於宋襄公，以為太子。易牙有寵於衞恭姬，因寺人貂以薦羞於公，請立武孟。公許之。管仲卒，五公子皆求立。適讀曰嫡，下亦同。數音所角反。」</span>故致大災。桓公不寤，及死，適庶分爭，九月不得葬。<span 
class="style7">師古曰：「魯僖十七年，齊桓公卒，易牙入，因內寵以殺群吏，立無虧。孝公奔宋。十八年，齊立孝公，不勝四公子之徒，遂與宋人戰，敗齊師于甗，立孝公而還。八月，葬桓公，是為過於九月乃得葬也。」</span>公羊傳曰，大災，疫也。董仲舒以為魯夫人淫於齊，齊桓姊妹不嫁者七人。國君，民之父母；夫婦，生化之本。本傷則末夭，故天災所予也。<span 
class="style7">李竒曰：「以為疫殺其民人。」</span></p>
        <p>釐公二十年「五月乙巳，西宮災」。<span 
class="style7">師古曰：「釐讀曰僖。後皆類此。」</span>穀梁以為愍公宮也，以謚言之則若疏，故謂西宮。劉向以為釐立妾母為夫人以入宗廟，<span 
class="style7">師古曰：「僖公之母，謂成風也。本非正嫡，僖旣為君，而母遂同夫人禮。文四年經書『夫人風氏薨』，五年『王使榮叔歸含且賵』，是也。」</span>故天災愍宮，若曰，去其卑而親者，將害宗廟之正禮。<span 
class="style7">師古曰：「愍公於僖公為弟，故云卑。」</span>董仲舒以為釐娶於楚，而齊媵之，脅公使立以為夫人。<span 
class="style7">師古曰：「僖公初聘楚女為嫡，齊女為媵。時齊先致其女，脅魯使立為夫人。事見公羊、穀梁傳。」</span>西宮者，小寢，夫人之居也。若曰，妾何為此宮！誅去之意也。以天災之，故大之曰西宮也。左氏以為西宮者，公宮也。言西，知有東。東宮，太子所居。言宮，舉區皆災也。</p>
        <p>宣公十六年「夏，成周宣榭火」。<span 
class="style7">師古曰：「公羊經也。成周，洛陽也。」</span>榭者，所以臧樂器，宣其名也。董仲舒、劉向以為十五年王札子殺召伯、毛伯，<span 
class="style7">師古曰：「王札子即王子捷也。召伯、毛伯，周二大夫也。召讀曰邵。後皆類此。」</span>天子不能誅。天戒若曰，不能行政令，何以禮樂為而臧之？左氏經曰：「成周宣榭火，人火也。人火曰火，天火曰災。」榭者，講武之坐屋。</p>
        <p>成公三年「二月甲子，新宮災」。穀梁以為宣宮，不言謚，恭也。劉向以為時魯三桓子孫始執國政，宣公欲誅之，恐不能，使大夫公孫歸父如晉謀。未反，宣公死。三家譖歸父於成公。成公父喪未葬，聽讒而逐其父之臣，使奔齊，<span 
class="style7">師古曰：「三桓，謂孟孫、叔孫、季孫三家，俱出桓公之子也。公孫歸父，東門襄仲之子也。歸父欲去三桓以張公室，與宣公謀，而聘于晉，欲以晉人去之。而宣公薨，成公即位，季文子及臧宣叔乃逐東門氏。歸父還，復命於介，遂出奔齊。」</span>故天災宣宮，明不用父命之象也。一曰，三家親而亡禮，猶宣公殺子赤而立。<span 
class="style7">師古曰：「赤，文公太子，即子惡也。宣公，文公之庶子，襄仲殺赤而立宣公。」</span>亡禮而親，天災宣廟，欲示去三家也。董仲舒以為成居喪亡哀戚心，數興兵戰伐，<span 
class="style7">師古曰：「謂元年作丘甲，二年季孫行父帥師會晉郤克及齊侯戰于鞍，三年叔孫僑如帥師圍棘。」</span>故天災其父廟，示失子道，不能奉宗廟也。一曰，宣殺君而立，不當列於羣祖也。</p>
        <p>襄公九年「春，宋災」。劉向以為先是宋公聽讒，逐其大夫華弱，出奔魯。<span 
class="style7">師古曰：「華弱，華耦之孫也，與樂轡少相狎，長相優，又相謗。轡以弓梏弱于朝，宋平公怒，逐之，遂來奔。事在襄六年。」</span>左氏傳曰，宋災，樂喜為司城，<span 
class="style7">師古曰：「司城，本司空，避武公之諱，故改其官為司城。」</span>先使火所未至徹小屋，<span 
class="style7">師古曰：「恐火及之，故徹去。」</span>塗大屋，<span 
class="style7">師古曰：「大屋難徹，故以泥塗之，令火至不可焚。」</span>陳畚輂，<span 
class="style7">應劭曰：「畚，草籠也，讀與本同。輂，所以輿土也。」師古曰：「輂音居玉反。」</span>具綆缶，<span 
class="style7">師古曰：「綆，汲索也。缶即盎也。綆音工杏反。」</span>備水器，<span 
class="style7">師古曰：「罃瓮之屬也。許氏說文解字曰『罃備火，今之長頸缾也』。」</span>畜水潦，積土塗，<span 
class="style7">師古曰：「潦，行潦也。畜讀曰蓄。蓄謂障遏聚之也。塗，泥也。」</span>繕守備，<span 
class="style7">師古曰：「繕謂補修之也。修守禦之備，恐因火有它故也。」</span>表火道，<span 
class="style7">師古曰：「火之所起之道皆立標記也。」</span>儲正徒。<span 
class="style7">師古曰：「儲，偫也。正徒，役徒也。偫音丈紀反。」</span>郊保之民，使奔火所。<span 
class="style7">師古曰：「郊保之民，謂郊野之外保聚者也。使奔火所，共救災也。」</span>又飭衆官，各慎其職。<span 
class="style7">師古曰：「飭讀與敕同。」</span>晉侯聞之，問士弱曰：<span 
class="style7">師古曰：「士弱，晉大夫士莊伯。」</span>「宋災，於是乎知有天道，何故？」對曰：「古之火正，或食於心，或食於咮，以出入火。<span 
class="style7">師古曰：「咮音竹救反。」</span>是故咮為鶉火，心為大火。陶唐氏之火正閼伯，居商丘，祀大火，而火紀時焉。相土因之，故商主大火。商人閱其旤敗之釁必始於火，是以知有天道。」公曰：「可必乎？」對曰：「在道。國亂亡象，不可知也。」<span 
class="style7">韋昭曰：「大亂之君，天不復告，故無象。」</span>說曰：古之火正，謂火官也，掌祭火星，行火政。季春昏，心星出東方，而啄、七星、鳥首正在南方，則用火；季秋，星入，則止火，以順天時，救民疾。帝嚳則有祝融，堯時有閼伯，民賴其德，死則以為火祖，配祭火星，故曰「或食於心，或食於咮也」。相土，商祖契之曾孫，<span 
class="style7">師古曰：「契讀曰偰，音先列反。字或作禼，其用同耳。據諸典籍，相土即禼之孫，今云曾孫，未詳其意。」</span>代閼伯後主火星。宋，其後也。世司其占，故先知火。賢君見變，能脩道以除凶；亂君亡象，天不譴告，故不可必也。</p>
        <p>三十年「五月甲午，宋災」。董仲舒以為伯姬如宋五年，宋恭公卒，<span 
class="style7">師古曰：「伯姬，魯宣公女恭姬也。成九年歸于宋，十五年而宋公卒。今云如宋五年，則是轉寫誤。」</span>伯姬幽居守節三十餘年，又憂傷國家之患禍，積陰生陽，故火生災也。劉向以為先是宋公聽讒而殺太子痤，<span 
class="style7">師古曰：「痤，宋平公太子也。寺人惠牆伊戾譖太子，云與楚客盟，平公殺之。事在襄二十六年。痤音在戈反。」</span>應火不炎上之罰也。</p>
        <p>左氏傳昭公六年「六月丙戌，鄭災」。是春三月，鄭人鑄刑書。士文伯曰：「火見，鄭其火乎？<span 
class="style7">師古曰：「士文伯，晉大夫伯瑕也。」</span>火未出而作火以鑄刑器，臧爭辟焉。<span 
class="style7">師古曰：「著刑於鼎，故稱刑器。法設下爭，故云爭辟。」</span>火而象之，不火何為？」說曰：火星出於周五月，而鄭以三月作火鑄鼎，刻刑辟書，以為民約，是為刑器爭辟。故火星出，與五行之火爭明為災，其象然也，又棄法律之占也。不書於經，時不告魯也。</p>
        <p>九年「夏四月，陳火」。<span 
class="style7">師古曰：「公羊經。」</span>董仲舒以為陳夏徵舒殺君，楚嚴王託欲為陳討賊，陳國闢門而待之，至因滅陳。<span 
class="style7">師古曰：「夏徵舒，陳卿夏南，即少西氏也。徵舒之母通于靈公，靈公飲酒于夏氏，徵舒射而殺之。楚子為夏氏亂故伐陳，謂陳人無動，將討於少西氏，遂入陳，殺夏徵舒，轘諸栗門，因縣陳。事在宣公十一年。」</span>陳臣子尤毒恨甚，極陰生陽，故致火災。劉向以為先是陳侯弟招殺陳太子偃師，<span 
class="style7">師古曰：「招謂陳哀公之弟。偃師即哀公子也。哀公有廢疾，招殺太子而立公子留。事在昭八年。招音韶。」</span>皆外事，不因其宮館者，略之也。八年十月壬午，楚師滅陳，<span 
class="style7">師古曰：「莊王初雖縣陳，納申叔時之諫，乃復封陳，至此時陳又為楚靈王所滅。」</span>春秋不與蠻夷滅中國，故復書陳火也。<span 
class="style7">師古曰：「九年火時，陳已為楚縣，猶追書陳國者，以楚蠻夷，不許其滅中夏之國。」</span>左氏經曰「陳災」。傳曰「鄭裨竈曰：『五年，陳將復封，<span 
class="style7">師古曰：「裨竈，鄭大夫。」</span>封五十二年而遂亡。』子產問其故，對曰：『陳，水屬也。火，水妃也，而楚所相也。今火出而火陳，逐楚而建陳也。妃以五成，故曰五年。歲五及鶉火，而後陳卒亡，楚克有之，天之道也。』」說曰：顓頊以水王，陳其族也。<span 
class="style7">師古曰：「陳，舜後也。舜本出顓頊。」</span>今茲歲在星紀，後五年在大梁。大梁，昴也。金為水宗，得其宗而昌，故曰「五年陳將復封」。楚之先為火正，故曰「楚所相也」。天以一生水，地以二生火，天以三生木，地以四生金，天以五生土。五位皆以五而合，而陰陽易位，故曰「妃以五成」。然則水之大數六，火七，木八，金九，土十。故水以天一為火二牡，木以天三為土十牡，土以天五為水六牡，火以天七為金四牡，金以天九為木八牡。陽竒為牡，陰耦為妃。<span 
class="style7">師古曰：「竒音居宜反。」</span>故曰「水，火之牡也；火，水妃也」。於易，坎為水，為中男，離為火，為中女，蓋取諸此也。自大梁四歲而及鶉火，四周四十八歲，凡五及鶉火，五十二年而陳卒亡。火盛水衰，故曰「天之道也」。哀公十七年七月己卯，楚滅陳。</p>
        <p>昭十八年「五月壬午，宋、衞、陳、鄭災」。董仲舒以為象王室將亂，天下莫救，故災四國，言亡四方也。又宋、衞、陳、鄭之君皆荒淫於樂，不恤國政，與周室同行。陽失節則火災出，是以同日災也。劉向以為宋、陳，王者之後，<span 
class="style7">師古曰：「宋微子啟本出殷，陳胡公滿有虞苗裔，皆王者之後。」</span>衞、鄭，周同姓也。<span 
class="style7">師古曰：「衞康叔，文王之子。鄭桓公，宣王之弟。」</span>時周景王老，劉子、單子事王子猛，<span 
class="style7">師古曰：「劉子，劉獻公摯也。單子，穆公旗也。皆周大夫也。猛，景王太子。單音善。」</span>尹氏、召伯、毛伯事王子鼂。<span 
class="style7">師古曰：「尹氏，文公圉也。召伯，莊公奐也。毛伯，毛得也。皆周太夫也。子鼂，景王庶子也。鼂，古朝字。」</span>子鼂，楚之出也。<span 
class="style7">師古曰：「姊妹之子曰出。」</span>及宋、衞、陳、鄭亦皆外附於楚，亡尊周室之心。後二年，景王崩，王室亂，故天災四國。天戒若曰，不救周，反從楚，廢世子，立不正，以害王室，明同辠也。</p>
        <p>定公二年「五月，雉門及兩觀災」。<span 
class="style7">師古曰：「雉門，公宮南門也。兩觀謂闕。」</span>董仲舒、劉向以為此皆奢僭過度者也。先是，季氏逐昭公，昭公死于外。<span 
class="style7">師古曰：「謂薨于乾侯。」</span>定公即位，不能誅季氏，又用其邪說，淫於女樂，而退孔子。<span 
class="style7">師古曰：「齊人歸女樂，季桓子勸定公受之，君臣相與觀之，廢朝禮三日，孔子乃行。」</span>天戒若曰，去高顯而奢僭者。一曰，門闕，號令所由出也，今舍大聖而縱有辠，亡以出號令矣。京房易傳曰：「君不思道，厥妖火燒宮。」</p>
        <p>哀公三年「五月辛卯，桓、釐宮災」。董仲舒、劉向以為此二宮不當立，違禮者也。哀公又以季氏之故不用孔子。孔子在陳聞魯災，曰：「其桓、釐之宮乎！」以為桓，季氏之所出，釐，使季氏世卿者也。</p>
        <p>四年「六月辛丑，亳社災」。<span class="style7">師古曰：「亳社，殷社也。」</span>董仲舒、劉向以為亡國之社，所以為戒也。<span 
class="style7">師古曰：「存其社者，欲使君常思敬慎，懼危亡也。」</span>天戒若曰，國將危亡，不用戒矣。春秋火災，屢於定、哀之閒，不用聖人而縱驕臣，將以亡國，不明甚也。一曰，天生孔子，非為定、哀也，蓋失禮不明，火災應之，自然象也。</p>
        <p>高后元年五月丙申，趙叢臺災。劉向以為是時呂氏女為趙王后，嫉妒，將為讒口以害趙王。王不寤焉，卒見幽殺。</p>
        <p>惠帝四年十月乙亥，未央宮凌室災；<span class="style7">師古曰：「臧冰之室也。」</span>丙子，織室災。<span 
class="style7">師古曰：「織作之室。」</span>劉向以為元年呂太后殺趙王如意，殘戮其母戚夫人。是歲十月壬寅，太后立帝姊魯元公主女為皇后。其乙亥，凌室災。明日，織室災。凌室所以供養飲食，織室所以奉宗廟衣服，與春秋御廩同義。天戒若曰，皇后亡奉宗廟之德，將絕祭祀。其後，皇后亡子，後宮美人有男，太后使皇后名之，而殺其母。惠帝崩，嗣子立，有怨言，太后廢之，更立呂氏子弘為少帝。賴大臣共誅諸呂而立文帝，惠后幽廢。</p>
        <p>文帝七年六月癸酉，未央宮東闕罘思災。<span 
class="style7">師古曰：「罘思，闕之屏也。解具在文紀。」</span>劉向以為東闕所以朝諸侯之門也，罘思在其外，諸侯之象也。漢興，大封諸侯王，連城數十。文帝即位，賈誼等以為違古制度，必將叛逆。先是，濟北、淮南王皆謀反，其後吳楚七國舉兵而誅。</p>
        <p>景帝中五年八月己酉，未央宮東闕災。先是，栗太子廢為臨江王，<span 
class="style7">師古曰：「景帝太子，栗姬所生，謂之栗太子。」</span>以罪徵詣中尉，自殺。丞相條侯周亞夫以不合旨稱疾免，後二年下獄死。</p>
        <p>武帝建元六年六月丁酉，遼東高廟災。四月壬子，高園便殿火。董仲舒對曰：「春秋之道舉往以明來，是故天下有物，視春秋所舉與同比者，<span 
class="style7">師古曰：「比，類也，音必寐反。」</span>精微眇以存其意，通倫類以貫其理，天地之變，國家之事，粲然皆見，亡所疑矣。桉春秋魯定公、哀公時，季氏之惡已孰，<span 
class="style7">師古曰：「孰，成也。」</span>而孔子之聖方盛。夫以盛聖而易孰惡，季孫雖重，魯君雖輕，其勢可成也。故定公二年五月兩觀災。兩觀，僭禮之物，<span 
class="style7">師古曰：「兩觀，天子之制也。」</span>天災之者，若曰，僭禮之臣可以去。已見辠徵，而後告可去，此天意也。定公不知省。<span 
class="style7">師古曰：「省，察也。」</span>至哀公三年五月，桓宮、釐宮災。二者同事，所為一也，若曰燔貴而去不義云爾。<span 
class="style7">師古曰：「燔音煩。」</span>哀公未能見，故四年六月亳社災。兩觀、桓、釐廟、亳社，四者皆不當立，天皆燔其不當立者以示魯，欲其去亂臣而用聖人也。季氏亡道久矣，前是天不見災者，魯未有賢聖臣，雖欲去季孫，其力不能，昭公是也。<span 
class="style7">師古曰：「前是，謂此時之前也。見，顯示也，音胡電反。次下並同。」</span>至定、哀迺見之，其時可也。不時不見，天之道也。今高廟不當居遼東，高園殿不當居陵旁，於禮亦不當立，與魯所災同。其不當立久矣，至於陛下時天迺災之者，殆亦其時可也。昔秦受亡周之敝，而亡以化之；漢受亡秦之敝，又亡以化之。夫繼二敝之後，承其下流，兼受其猥，難治甚矣。<span 
class="style7">師古曰：「猥，積也，謂積敝也。」</span>又多兄弟親戚骨肉之連，驕揚奢侈<span 
class="style7">師古曰：「揚，謂振揚張大也。」</span>恣睢者衆，<span 
class="style7">服虔曰：「自恣意怒貌也。」師古曰：「睢音呼季反。」</span>所謂重難之時者也。陛下正當大敝之後，又遭重難之時，甚可憂也。故天災若語陛下：『當今之世，雖敝而重難，非以太平至公，不能治也。視親戚貴屬在諸侯遠正最甚者，忍而誅之，<span 
class="style7">師古曰：「遠，離也，謂離正道者也。」</span>如吾燔遼東高廟迺可；視近臣在國中處旁庂及貴而不正者，忍而誅之，<span 
class="style7">師古曰：「仄，古側字。」</span>如吾燔高園殿迺可』云爾。在外而不正者，雖貴如高廟，猶災燔之，況諸侯乎！在內不正者，雖貴如高園殿，猶燔災之，況大臣乎！此天意也。辠在外者天災外，辠在內者天災內，燔甚罪當重，燔簡罪當輕，承天意之道也。」</p>
        <p>先是，淮南王安入朝，始與帝舅太尉武安侯田蚡有逆言。其後膠西于王、趙敬肅王、常山憲王皆數犯法，或至夷滅人家，藥殺二千石，而淮南、衡山王遂謀反。膠東、江都王皆知其謀，陰治兵弩，欲以應之。至元朔六年，迺發覺而伏辜。時田蚡已死，不及誅。上思仲舒前言，使仲舒弟子呂步舒持斧鉞治淮南獄，以春秋誼顓斷於外，不請。<span 
class="style7">師古曰：「顓與專同。不請者，不奏待報。」</span>旣還奏事，上皆是之。</p>
        <p>太初元年十一月乙酉，未央宮柏梁臺災。先是，大風發其屋，夏侯始昌先言其災日。後有江充巫蠱衞太子事。</p>
        <p>征和二年春，涿郡鐵官鑄鐵，鐵銷，皆飛上去，此火為變使之然也。其三月，涿郡太守劉屈釐為丞相。後月，巫蠱事興，帝女諸邑公主、陽石公主、<span 
class="style7">師古曰：「諸，琅邪之縣也。公主所食曰邑，故謂之諸邑。陽石，北海之縣，字亦作羊。」</span>丞相公孫賀、子太僕敬聲、平陽侯曹宗等皆下獄死。七月，使者江充掘蠱太子宮，太子與母皇后議，恐不能自明，乃殺充，舉兵與丞相劉屈釐戰，死者數萬人，太子敗走，至湖自殺。<span 
class="style7">師古曰：「湖，縣名也。即今閺鄉、湖城二縣界。」</span>明年，屈釐復坐祝𥛜要斬，<span class="style7">師古曰：「𥛜，古詛字也，音側據反。」</span>妻梟首也。成帝河平二年正月，沛郡鐵官鑄鐵，鐵不下，隆隆如雷聲，又如鼓音，工十三人驚走。音止，還視地，地陷數尺，鑪分為十，一鑪中銷鐵散如流星，皆上去，與征和二年同象。其夏，帝舅五人封列侯，號五侯。<span 
class="style7">師古曰：「譚、商、立、根、逢時，凡五人。」</span>元舅王鳳為大司馬大將軍秉政。後二年，丞相王商與鳳有隙，鳳譖之，免官，自殺。明年，京兆尹王章訟商忠直，言鳳顓權，鳳誣章以大逆辠，下獄死，妻子徙合浦。後許皇后坐巫蠱廢，而趙飛燕為皇后，妹為昭儀，賊害皇子，成帝遂亡嗣。皇后、昭儀皆伏辜。一曰，鐵飛屬金不從革。</p>
        <p>昭帝元鳳元年，燕城南門災。劉向以為時燕王使邪臣通於漢，為讒賊，謀逆亂。南門者，通漢道也。天戒若曰，邪臣往來，為姦讒於漢，絕亡之道也。燕王不寤，卒伏其辜。</p>
        <p>元鳳四年五月丁丑，孝文廟正殿災。劉向以為孝文，太宗之君，與成周宣榭火同義。先是，皇后父車騎將軍上官安、安父左將軍桀謀為逆，大將軍霍光誅之。皇后以光外孫，年少不知，居位如故。光欲后有子，因上侍疾醫言，禁內後宮皆不得進，唯皇后顓寢。皇后年六歲而立，十三年而昭帝崩，遂絕繼嗣。光執朝政，猶周公之攝也。是歲正月，上加元服，<span 
class="style7">師古曰：「謂冠也。」</span>通詩、尚書，有明悊之性。光亡周公之德，秉政九年，久於周公，上旣已冠而不歸政，將為國害。故正月加元服，五月而災見。古之廟皆在城中，孝文廟始出居外，天戒若曰，去貴而不正者。宣帝旣立，光猶攝政，驕溢過制，至妻顯殺許皇后，光聞而不討，後遂誅滅。</p>
        <p>宣帝甘露元年四月丙申，中山太上皇廟災。甲辰，孝文廟災。元帝初元三年四月乙未，孝武園白鶴館災。劉向以為先是前將軍蕭望之、光祿大夫周堪輔政，為佞臣石顯、許章等所譖，望之自殺，堪廢黜。明年，白鶴館災。園中五里馳逐走馬之館，<span 
class="style7">師古曰：「五里者，言其周迴五里。」</span>不當在山陵昭穆之地。天戒若曰，去貴近逸遊不正之臣，將害忠良。後章坐走馬上林下烽馳逐，免官。<span 
class="style7">孟康曰：「夜於上林苑下舉火馳射也。烽或作逢。」晉灼曰：「冠首曰烽。競走曰逐。」師古曰：「孟說是。」</span></p>
        <p>永光四年六月甲戌，孝宣杜陵園東闕南方災。劉向以為先是上復徵用周堪為光祿勳，及堪弟子張猛為大中大夫，石顯等復譖毀之，皆出外遷。是歲，上復徵堪領尚書，猛給事中，石顯等終欲害之。園陵小於朝廷，闕在司馬門中，內臣石顯之象也。孝宣，親而貴；闕，法令所從出也。天戒若曰，去法令，內臣親而貴者必為國害。後堪希得進見，因顯言事，事決顯口。堪病不能言。顯誣告張猛，自殺於公車。成帝即位，顯卒伏辜。</p>
        <p>成帝建始元年正月乙丑，皇考廟災。初，宣帝為昭帝後而立父廟，於禮不正。是時大將軍王鳳顓權擅朝，甚於田蚡，將害國家，故天於元年正月而見象也。其後寖盛，<span 
class="style7">師古曰：「寖，古浸字。浸，漸也。」</span>五將世權，遂以亡道。<span 
class="style7">孟康曰：「謂王五大司馬也。」師古曰：「謂鳳、音、商、根、莽也。」</span></p>
        <p>鴻嘉三年八月乙卯，孝景廟北闕災。十一月甲寅，許皇后廢。</p>
        <p>永始元年正月癸丑，大官凌室災。戊午，戾后園南闕災。是時，趙飛燕大幸，許后旣廢，上將立之，故天見象於凌室，與惠帝四年同應。戾后，衞太子妾，遭巫蠱之旤，宣帝旣立，追加尊號，於禮不正。又戾后起於微賤，與趙氏同應。天戒若曰，微賤亡德之人不可以奉宗廟，將絕祭祀，有凶惡之旤至。其六月丙寅，趙皇后遂立，姊妺驕妒，賊害皇子，卒皆受誅。</p>
        <p>永始四年四月癸未，長樂宮臨華殿及未央宮東司馬門災。六月甲午，孝文霸陵園東闕南方災。長樂宮，成帝母王太后之所居也。未央宮，帝所居也。霸陵，太宗盛德園也。是時，太后三弟相續秉政，<span 
class="style7">師古曰：「謂陽平侯鳳、安陽侯音、成都侯商相代為大司馬。」</span>舉宗居位，充塞朝廷，兩宮親屬將害國家，<span 
class="style7">師古曰：「謂太后家王氏，皇后家趙氏，故云兩宮親屬。」</span>故天象仍見。<span 
class="style7">師古曰：「仍，重也。」</span>明年，成都侯商薨，弟曲陽侯根代為大司馬秉政。後四年，根乞骸骨，薦兄子新都侯莽自代，遂覆國焉。</p>
        <p>哀帝建平三年正月癸卯，桂宮鴻寧殿災，帝祖母傅太后之所居也。時，傅太后欲與成帝母等號齊尊，大臣孔光、師丹等執政，以為不可，太后皆免官爵，遂稱尊號。後三年，帝崩，傅氏誅滅。</p>
        <p>平帝元始五年七月己亥，高皇帝原廟殿門災盡。<span 
class="style7">師古曰：「原廟，重廟也。」</span>高皇帝廟在長安城中，後以叔孫通譏復道，故復起原廟於渭北，非正也。是時平帝幼，成帝母王太后臨朝，委任王莽，將篡絕漢，墮高祖宗廟，<span 
class="style7">師古曰：「墮，毀也，音火規反。」</span>故天象見也。其冬，平帝崩。明年，莽居攝，因以篡國，後卒夷滅。</p>
        <p>傳曰：「治宮室，飾臺榭，<span class="style7">師古曰：「臺有室曰榭。」</span>內淫亂，犯親戚，侮父兄，則稼穡不成。」</p>
        <p>說曰：土，中央，生萬物者也。其於王者，為內事。宮室、夫婦、親屬，亦相生者也。古者天子諸侯，宮廟大小高卑有制，后夫人媵妾多少進退有度，九族親疏長幼有序。孔子曰：「禮，與其奢也，寧儉。」<span 
class="style7">師古曰：「論語載孔子之言也。若不得禮之中而失於奢，則不如儉。」</span>故禹卑宮室，<span 
class="style7">師古曰：「論語載孔子曰：『禹，吾無間然矣，卑宮室而盡力乎溝洫。』謂勤於治水而所居狹陋也。」</span>文王刑于寡妻，<span 
class="style7">師古曰：「大雅思齊之詩云：『刑于寡妻，至于兄弟，以御于家邦。』刑，法也。寡妻，謂正嫡也。御，治也。此美文王以禮法接待其妻，旁及兄弟宗族，又廣以政敎治家邦。」</span>此聖人之所以昭敎化也。<span 
class="style7">師古曰：「昭，明也。」</span>如此則土得其性矣。若迺奢淫驕慢，則土失其性。亡水旱之災而草木百穀不孰，是為稼穡不成。</p>
        <p>嚴公二十八年「冬，大亡麥禾」。董仲舒以為夫人哀姜淫亂，<span 
class="style7">師古曰：「哀姜，莊公夫人，齊女也。」</span>逆陰氣，故大水也。劉向以為水旱當書，不書水旱而曰「大亡麥禾」者，土氣不養，稼穡不成者也。是時，夫人淫於二叔，內外亡別，<span 
class="style7">師古曰：「二叔，謂莊公二弟仲慶父及叔牙。」</span>又因凶飢，一年而三築臺，<span 
class="style7">師古曰：「謂三十一年春築臺于郎，夏築臺于薛，秋築臺于秦也。郎、薛、秦，皆魯地也。」</span>故應是而稼穡不成，飾臺榭內淫亂之罰云。遂不改寤，四年而死，<span 
class="style7">師古曰：「莊公三十二年薨，距大無麥禾，凡四歲也。」</span>旤流二世，<span 
class="style7">師古曰：「謂子般及閔公，皆殺死。」</span>奢淫之患也。</p>
        <p>傳曰：「好戰攻，輕百姓，飾城郭，侵邊境，則金不從革。」</p>
        <p>說曰：金，西方，萬物旣成，殺氣之始也。故立秋而鷹隼擊，秋分而微霜降。其於王事，出軍行師，把旄杖鉞，誓士衆，抗威武，所以征畔逆止暴亂也。詩云：「有虔秉鉞，如火烈烈。」<span 
class="style7">師古曰：「商頌長發之詩也。虔，固也。此美殷湯興師出征，固持其鉞，以誅有罪，威力猛盛，如火熾烈。」</span>又曰：「載戢干戈，載櫜弓矢。」<span 
class="style7">師古曰：「周頌時邁之詩也。戢，聚也。櫜，韜也。言天下太平，兵不復用，故戢斂而韜臧也。」</span>動靜應誼，「說以犯難，民忘其死。」<span 
class="style7">師古曰：「言以和悅使人，雖犯危難，不顧其生也。易兊卦彖曰『說以犯難，人忘其死』，故引之也。說讀曰悅。」</span>金得其性矣。若乃貪欲恣睢，務立威勝，<span 
class="style7">師古曰：「睢音呼季反。」</span>不重民命，則金失其性。蓋工冶鑄金鐵，金鐵冰滯涸堅，不成者衆，<span 
class="style7">師古曰：「涸讀與沍同。沍，凝也，音下故反。春秋左氏傳曰『固陰沍寒』。」</span>及為變怪，是為金不從革。</p>
        <p>左氏傳曰昭公八年「春，石言於晉」。晉平公問於師曠，<span 
class="style7">師古曰：「晉掌樂大夫。」</span>對曰；「石不能言，神或馮焉。作事不時，怨讟動於民，<span 
class="style7">師古曰：「讟，痛怨之言也，音讀。」</span>則有非言之物而言。今宮室崇侈，民力彫盡，怨讟並興，莫信其性，<span 
class="style7">師古曰：「信猶保也。性，生也。一說，信讀曰申，言不得申其性命也。」</span>石之言不宜乎！」於是晉侯方築虒祁之宮。<span 
class="style7">師古曰：「虒祁，地在絳西，臨汾水。虒音斯。」</span>叔向曰：「君子之言，信而有徵。」<span 
class="style7">師古曰：「叔向，晉大夫羊舌肸也。向音許兩反，字亦作嚮，其音同。」</span>劉歆以為金石同類，是為金不從革，失其性也。劉向以為石白色為主，屬白祥。</p>
        <p>成帝鴻嘉三年五月乙亥，天水兾南山大石鳴，<span 
class="style7">師古曰：「天水之兾縣南山也。」</span>聲隆隆如雷，有頃止，聞平襄二百四十里，<span 
class="style7">韋昭曰：「天水縣。」</span>壄雞皆鳴。<span 
class="style7">師古曰：「雉也。」</span>石長丈三尺，廣厚略等，<span 
class="style7">師古曰：「廣及厚皆如其長。」</span>旁著岸脅，去地二百餘丈，民俗名曰石鼓。石鼓鳴，有兵。是歲，廣漢鉗子謀攻牢，<span 
class="style7">師古曰：「鉗子，謂鉗徒也。牢，繫重囚之處。」</span>篡死罪囚鄭躬等，盜庫兵，劫略吏民，衣繡衣，自號曰山君，黨與濅廣。<span 
class="style7">師古曰：「濅，漸也。」</span>明年冬，迺伏誅，自歸者三千餘人。後四年，尉氏樊並等謀反，殺陳留太守嚴普，自稱將軍，山陽亡徒蘇令等黨與數百人盜取庫兵，經歷郡國四十餘，皆踰年迺伏誅。是時起昌陵，作者數萬人，徙郡國吏民五千餘戶以奉陵邑。作治五年不成，乃罷昌陵，還徙家。<span 
class="style7">師古曰：「初徙人陪昌陵者，令皆還其本居。」</span>石鳴，與晉石言同應，師曠所謂「民力彫盡」，傳云「輕百姓」者也。虒祁離宮去絳都四十里，昌陵亦在郊壄，皆與城郭同占。城郭屬金，宮室屬土，外內之別云。</p>
        <p>傳曰：「簡宗廟，不禱祠，廢祭祀，逆天時，則水不潤下。」</p>
        <p>說曰：水，北方，終臧萬物者也。其於人道，命終而形臧，精神放越，聖人為之宗廟以安魂氣，春秋祭祀，以終孝道。王者即位，必郊祀天地，禱祈神祇，望秩山川，懷柔百神，亡不宗事。<span 
class="style7">師古曰：「懷，來也。柔，安也。謂招來而祭祀之，使其安也。宗，尊也。」</span>慎其齊戒，致其嚴敬，鬼神歆饗，多獲福助。此聖王所以順事陰氣，和神人也。至發號施令，亦奉天時。十二月咸得其氣，則陰陽調而終始成。如此則水得其性矣。若迺不敬鬼神，政令逆時，則水失其性。霧水暴出，百川逆溢，壞鄉邑，溺人民，及淫雨傷稼穡，是為水不潤下。京房易傳曰：「顓事有知，誅罰絕理，厥災水，其水也，雨殺人以隕霜，大風天黃。飢而不損茲謂泰，厥災水，水殺人。辟遏有德茲謂狂，<span 
class="style7">應劭曰：「辟，天子也。有德者雍遏不見用也。」師古曰：「遏音一曷反。」</span>厥災水，水流殺人，已水則地生蟲。歸獄不解，茲謂追非，<span 
class="style7">李竒曰：「歸罪過於民，不罪己也。」張晏曰：「謂釋有罪之人而歸無辜者也。解，止也。追非，遂非也。」</span>厥水寒，殺人。追誅不解，茲謂不理，厥水五穀不收。大敗不解，茲謂皆陰。解，舍也，王者於大敗，誅首惡，赦其衆，不則皆函陰氣，<span 
class="style7">師古曰：「函讀與含同。」</span>厥水流入國邑，隕霜殺叔草。」</p>
        <p>桓公元年「秋，大水」。董仲舒、劉向以為桓弒兄隱公，民臣痛隱而賤桓。後宋督弒其君，<span 
class="style7">師古曰：「宋華父督為太宰，弒殤公，事在桓公二年。」</span>諸侯會，將討之，<span 
class="style7">師古曰：「謂齊、陳、鄭也。」</span>桓受宋賂而歸，<span 
class="style7">師古曰：「謂郜大鼎。」</span>又背宋。諸侯由是伐魯，仍交兵結讎，伏尸流血，百姓愈怨，<span 
class="style7">師古曰：「桓會宋公者五，與宋公、燕人盟，已而背盟伐宋。宋公、燕人怨而求助，齊、衞助之。桓公懼，而會紀侯、鄭伯及四國之師大戰。」</span>故十三年夏復大水。一曰，夫人驕淫，將弒君，陰氣盛，桓不寤，卒殺。<span 
class="style7">師古曰：「已解於上也。」</span>劉歆以為桓易許田，不祀周公，<span 
class="style7">師古曰：「許田，魯朝宿之邑，而有周公別廟。桓旣篡位，遂以許田與鄭，而取鄭之祊田，故云不祀周公。」</span>廢祭祀之罰也。</p>
        <p>嚴公七年「秋，大水，亡麥苗」。董仲舒、劉向以為嚴母文姜與兄齊襄公淫，共殺桓公，嚴釋父讎，復取齊女，未入，先與之淫，一年再出，會於道逆亂，臣下賤之之應也。</p>
        <p>十一年「秋，宋大水」。董仲舒以為時魯、宋比年為乘丘、鄑之戰，<span 
class="style7">師古曰：「比年，頻年也。莊十年，公敗宋師于乘丘。十一年，公敗宋師于鄑。乘丘、鄑，魯地。鄑音子移反。」</span>百姓愁怨，陰氣盛，故二國俱水。劉向以為時宋愍公驕慢，睹災不改，明年與其臣宋萬博戲，婦人在側，矜而罵萬，殺公之應。<span 
class="style7">師古曰：「萬，宋大夫也。戰敗獲于魯，復歸宋，又為大夫，與愍公博，婦人在側。萬曰：『甚矣，魯侯之淑，魯侯之美！天下諸侯宜為君者唯魯侯耳。』愍公矜此婦人，妬其言，顧曰：『此虜也。爾虜焉故魯侯之美惡乎至！』萬怒，搏愍公，絕其脰而死。事在莊十二年。」</span></p>
        <p>二十四年，「大水」。董仲舒以為夫人哀姜淫亂不婦，陰氣盛也。劉向以為哀姜初入，公使大夫宗婦見，用幣，<span 
class="style7">師古曰：「宗婦，同姓之婦也。大夫妻及宗婦見夫人者，皆令執幣，是踰禮也。」</span>又淫於二叔，公弗能禁。臣下賤之，故是歲、明年仍大水。<span 
class="style7">師古曰：「仍，頻也。」</span>劉歆以為先是嚴飾宗廟，刻桷丹楹，以夸夫人，<span 
class="style7">臣瓚曰：「桷，榱也。」韋昭曰：「楹，柱也。」師古曰：「莊公二十三年丹桓宮楹，二十四年刻桓宮桷。將迎夫人，故為盛飾。」</span>簡宗廟之罰也。<span 
class="style7">師古曰：「簡，慢也。」</span></p>
        <p>宣公十年「秋大水，飢」。董仲舒以為時比伐邾取邑，<span 
class="style7">師古曰：「比，頻也。九年秋，取根牟。公羊傳曰：『根牟者何？邾婁之邑也。』十年，公孫歸父帥師伐邾取繹，故云比年也。」</span>亦見報復，兵讎連結，百姓愁怨。劉向以為宣公殺子赤而立，子赤，齊出也，<span 
class="style7">師古曰：「赤母姜氏。赤死，姜氏大歸，齊市人皆哭，魯人謂之哀姜。」</span>故懼，以濟西田賂齊。<span 
class="style7">師古曰：「宣旣即位，與齊侯會于平州，以定其位。元年六月，齊人取濟西田，為立公故，以賂齊也。」</span>邾子貜且亦齊出也，<span 
class="style7">師古曰：「貜且，邾文公之子邾定公也。亦齊女所生。貜音俱碧反，又音钁。且音子余反。」</span>而宣比與邾交兵。<span 
class="style7">師古曰：「比，頻也。」</span>臣下懼齊之威，創邾之旤，<span 
class="style7">師古曰：「創，懲艾也，音初亮反。」</span>皆賤公行而非其正也。</p>
        <p>成公五年「秋，大水」。董仲舒、劉向以為時成幼弱，政在大夫，前此一年再用師，<span 
class="style7">師古曰：「成三年春，公會晉侯、宋公、衞侯、曹伯伐鄭，秋，叔孫僑如帥師圍棘，是也。」</span>明年復城鄆以彊私家，<span 
class="style7">師古曰：「四年城鄆。鄆，季氏邑，音運。」</span>仲孫蔑、叔孫僑如顓會宋、晉，陰勝陽。<span 
class="style7">師古曰：「仲孫蔑，孟獻子也。成五年春，仲孫蔑如宋。夏，叔孫僑如會晉荀首于穀。顓與專同，專者，不秉命于公。」</span></p>
        <p>襄公二十四年「秋，大水」。董仲舒以為先是一年齊伐晉，襄使大夫帥師救晉，<span 
class="style7">師古曰：「襄二十三年秋，齊伐衞，遂伐晉。八月，叔孫豹帥師救晉，次于雍榆。」</span>後又侵齊，<span 
class="style7">師古曰：「二十四年，仲孫羯帥師侵齊。」</span>國小兵弱，數敵彊大，百姓愁怨，陰氣盛。劉向以為先是襄慢鄰國，是以邾伐其南，<span 
class="style7">師古曰：「十五年，邾人伐我南鄙是也。」</span>齊伐其北，<span 
class="style7">師古曰：「十六年，齊人伐我北鄙是也。」</span>莒伐其東，<span 
class="style7">師古曰：「十二年，莒人伐我東鄙是也。」</span>百姓騷動，後又仍犯彊齊也。<span 
class="style7">師古曰：「十八年，公會晉侯、宋公、衞侯、鄭伯同圍齊。二十三年救晉，二十四年又侵齊，是重犯也。」</span>大水，饑，穀不成，其災甚也。</p>
        <p>高后三年夏，漢中、南郡大水，水出流四千餘家。四年秋，河南大水，伊、雒流千六百餘家，汝水流八百餘家。八年夏，漢中、南郡水復出，流六千餘家。南陽沔水流萬餘家。<span 
class="style7">師古曰：「沔，漢水之上也，音彌善反。」</span>是時女主獨治，諸呂相王。</p>
        <p>文帝後三年秋，大雨，晝夜不絕三十五日。藍田山水出，流九百餘家。燕，壞民室八千餘所，殺三百餘人。先是，趙人新垣平以望氣得幸，為上立渭陽五帝廟，欲出周鼎，以夏四月，郊見上帝。<span 
class="style7">師古曰：「事並見郊祀志。」</span>歲餘懼誅，謀為逆，發覺，要斬，夷三族。是時，比再遣公主配單于，賂遺甚厚，<span 
class="style7">師古曰：「比，頻也。高祖使劉敬奉宗室女翁主為冒頓單于閼氏。冒頓死，其子老上單于初立，文帝復遣宗人女為單于閼氏。」</span>匈奴愈驕，侵犯北邊，殺略多至萬餘人，漢連發軍征討戍邊。</p>
        <p>元帝永光五年夏及秋，大水。潁川、汝南、淮陽、廬江雨，壞鄉聚民舍，及水流殺人。先是一年有司奏罷郡國廟，是歲又定迭毀，<span 
class="style7">師古曰：「親盡則毀，故云迭毀。事在韋玄成傳。迭音大結反。」</span>罷太上皇、孝惠帝寢廟，皆無復脩，通儒以為違古制。刑臣石顯用事。<span 
class="style7">師古曰：「石顯宦者，故曰刑臣。」</span></p>
        <p>成帝建始三年夏，大水，三輔霖雨三十餘日，郡國十九雨，山谷水出，凡殺四千餘人，壞官寺民舍八萬三千餘所。元年，有司奏徙甘泉泰畤、河東后土于長安南北郊。二年，又罷雍五畤、郡國諸舊祀，凡六所。</p>
        <hr />
    </div>
    <div class="next1">
<a href="026.htm">上卷</a> / <a href="a02.htm">漢書目錄</a> / <a 
href="027b.htm">下卷</a> /			  </div>
<!-- end .main --></div>
<!-- end #main --></div>
   <script>
      var navigation = responsiveNav("foo", {customToggle: ".nav-toggleL"});
    </script>

   <div id="footer">
    <script type="text/javascript">
		Foot();
	</script>
    </div>
<!-- end .gridContainer --></div>
</body>
</html>

