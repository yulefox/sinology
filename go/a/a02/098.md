

##### 漢書
	`卷九十八 ‧ 元后傳第六十八`

* * *

孝元皇后，王莽之姑也。莽自謂黃帝之後，其自本曰：`師古曰：「述其本系。」`黃帝姓姚氏，八世生虞舜。舜起媯汭，以媯為姓。`師古曰：「媯，水名也。水曲曰汭。言因水為姓也。汭音而銳反。」`至周武王封舜後媯滿於陳，是為胡公，十三世生完。完字敬仲，犇齊，`師古曰：「犇，古奔字。」`齊桓公以為卿，姓田氏。十一世，田和有齊國，二世稱王，至王建為秦所滅。項羽起，封建孫安為濟北王。至漢興，安失國，齊人謂之「王家」，因以為氏。

文、景閒，安孫遂字伯紀，處東平陵，`師古曰：「濟南之縣。」`生賀，字翁孺。為武帝繡衣御史，逐捕魏郡羣盜堅盧等黨與，及吏畏懦逗遛當坐者，`師古曰：「懦音乃喚反。逗音住，又音豆。」`翁孺皆縱不誅。它部御史暴勝之等奏殺二千石，誅千石以下，`師古曰：「二千石者，奏而殺之，其千石以下，則得專誅。」`及通行飲食坐連及者，大部至斬萬餘人，語見酷吏傳。翁孺以奉使不稱免，`師古曰：「不稱謂不副所委。」`嘆曰：「吾聞活千人有封子孫，吾所活者萬餘人，後世其興乎！」

翁孺旣免，而與東平陵終氏為怨，迺徙魏郡元城委粟里，為三老，魏郡人德之。元城建公曰：`服虔曰：「元城人年老者也。」`「昔春秋沙麓崩，晉史卜之，曰：『陰為陽雄，土火相乘，`李竒曰：「此龜繇文也。陰，元后也。陽，漢也。王氏舜後，土也。漢，火也。故曰土火相乘，陰盛而沙麓崩。」`故有沙麓崩。後六百四十五年，宜有聖女興。』`張晏曰：「陰數八，八八六十四。土數五，故六百四十五歲也。春秋僖十四年，沙麓崩，歲在乙亥，至哀帝元壽二年，哀帝崩，元后始攝政，歲在庚申，沙麓崩後六百四十五歲。」`其齊田乎！今王翁孺徙，正直其地，`師古曰：「直亦當。」`日月當之。元城郭東有五鹿之虛，即沙鹿地也。`師古曰：「虛讀曰墟。」`後八十年，當有貴女興天下」云。

翁孺生禁，字稚君，少學法律長安，為廷尉史。本始三年，生女政君，即元后也。禁有大志，不脩廉隅，好酒色，多取傍妻，凡有四女八男：長女君俠，次即元后政君，次君力，次君弟；長男鳳孝卿，次曼元卿，譚子元，崇少子，商子夏，立子叔，根稚卿，逢時季卿。唯鳳、崇與元后政君同母。母，適妻，`師古曰：「適讀曰嫡。」`魏郡李氏女也。後以妬去，更嫁為河內苟賔妻。

初，李親任政君在身，`師古曰：「任，懷任。」`夢月入其懷。及壯大，婉順得婦人道。甞許嫁未行，所許者死。後東平王聘政君為姬，未入，王薨。禁獨怪之，使卜數者相政君，`師古曰：「數，計也。若言今之祿命書也。數音所具反。」`「當大貴，不可言。」禁心以為然，迺敎書，學鼓琴。五鳳中，獻政君，年十八矣，入掖庭為家人子。

歲餘，會皇大子所愛幸司馬良娣病，且死，謂大子曰：「妾死非天命，迺諸娣妾良人更祝詛殺我。」`師古曰：「更音工衡反。」`大子憐之，且以為然。及司馬良娣死，大子悲恚發病，忽忽不樂，因以過怒諸娣妾，莫得進見者。乆之，宣帝聞太子恨過諸娣妾，欲順適其意，迺令皇后擇後宮家人子可以虞侍大子者，`師古曰：「此虞與娛同。」`政君與在其中。`師古曰：「與讀曰豫。」`及大子朝，皇后迺見政君等五人，微令旁長御問知大子所欲。大子殊無意於五人者，不得已於皇后，〔`師古曰：「恐不副皇后意，故言不得已。」`彊應曰：「此中一人可。」`師古曰：「非其本心，故曰彊也。」`是時政君坐近大子，又獨衣絳緣諸于，`師古曰：「諸于，大掖衣，即袿衣之類也。」`長御即以為是。皇后使侍中杜輔、掖庭令濁賢交送政君大子宮，`師古曰：「濁，姓也。交送，謂侍中、掖庭令雜為使。」`見丙殿。得御幸，有身。先是者，大子後宮娣妾以十數，御幸乆者七八年，莫有子，及王妃壹幸而有身。甘露三年，生成帝於甲館畫堂，為世適皇孫。`師古曰：「適讀曰嫡。」`宣帝愛之，自名曰驁，字大孫，常置左右。

後三年，宣帝崩，大子即位，是為孝元帝。立大孫為大子，以母王妃為倢伃，封父禁為陽平侯。後三日，倢伃立為皇后，禁位特進，禁弟弘至長樂衞尉。永光二年，禁薨，謚曰頃侯。長子鳳嗣侯，為衞尉侍中。皇后自有子後，希復進見。大子壯大，寬博恭慎，語在成紀。其後幸酒，樂燕樂，`師古曰：「幸酒，好酒也。樂宴樂，好燕私之樂也。解具在成紀。」`元帝不以為能。而傅昭儀有寵於上，生定陶共王。王多材蓺，上甚愛之，坐則側席，`師古曰：「側席謂附近御坐。」`行則同輦，常有意欲廢太子而立共王。時鳳在位，與皇后、大子同心憂懼，賴侍中史丹擁右大子，`師古曰：「右讀曰佑，助也。」`語在丹傳。上亦以皇后素謹慎，而大子先帝所常留意，故得不廢。

元帝崩，大子立，是為孝成帝。尊皇后為皇太后，以鳳為大司馬大將軍領尚書事，益封五千戶。王氏之興自鳳始。又封太后同母弟崇為安成侯，食邑萬戶。鳳庶弟譚等皆賜爵關內侯，食邑。

其夏，黃霧四塞終日。`師古曰：「塞，滿也。言四方皆滿。」`天子以問諫大夫楊興、博士駟勝等，對皆以為「陰盛侵陽之氣也。高祖之約也，非功臣不侯，今太后諸弟皆以無功為侯，非高祖之約，外戚未曾有也，故天為見異。」`師古曰：「見，顯示。」`言事者多以為然。鳳於是懼，上書辭謝曰：「陛下即位，思慕諒闇，`師古曰：「商書云『高宗諒闇』。諒，信；闇，默也。言居父喪信默，三年不言也。」`故詔臣鳳典領尚書事，上無以明聖德，下無以益政治。今有茀星天地赤黃之異，`師古曰：「茀與孛同。」`咎在臣鳳，當伏顯戮，以謝天下。今諒闇已畢，大義皆舉，宜躬親萬機，以承天心。」因乞骸骨辭職。上報曰：「朕承先帝聖緒，涉道未深，不明事情，是以陰陽錯繆，日月無光，赤黃之氣充塞天下。咎在朕躬，今大將軍迺引過自予，欲上尚書事，歸大將軍印綬，罷大司馬官，是明朕之不德也。朕委將軍以事，誠欲庶幾有成，顯先祖之功德。將軍其專心固意，輔朕之不逮，毋有所疑。」

後五年，諸吏散騎安成侯崇薨，謚曰共侯。有遺腹子奉世嗣侯，太后甚哀之。明年，河平二年，上悉封舅譚為平阿侯，商成都侯，立紅陽侯，根曲陽侯，逢時高平侯。五人同日封，故世謂之「五侯」。太后同產唯曼蚤卒，`張晏曰：「同父則為同產，不必同母也。上言唯鳳、崇同母也。」`餘畢侯矣。太后母李親，苟氏妻，生一男名參，寡居。頃侯禁在時，太后令禁還李親。`師古曰：「召還王氏。」`太后憐參，欲以田蚡為比而封之。`李竒曰：「田蚡與孝景王后同母異父，得封故也。」師古曰：「比，例也，音必寐反。」`上曰：「封田氏，非正也。」以參為侍中水衡都尉。王氏子弟皆卿大夫侍中諸曹，分據埶官滿朝廷。

大將軍鳳用事，上遂謙讓無所顓。`師古曰：「顓與專同。凡事皆不自專也。」`左右常薦光祿大夫劉向少子歆通達有異材。上召見歆，誦讀詩賦，甚說之，`師古曰：「說讀曰悅。」`欲以為中常侍，召取衣冠。臨當拜，左右皆曰：「未曉大將軍。」`師古曰：「曉猶白。」`上曰：「此小事，何須關大將軍？」左右叩頭爭之。上於是語鳳，鳳以為不可，迺止。其見憚如此。

上即位數年，無繼嗣，體常不平。`師古曰：「言多疾疢。」`定陶共王來朝，太后與上承先帝意，遇共王甚厚，賞賜十倍於它王，不以往事為纖介。`師古曰：「往事，謂先帝時欲以代太子也。言無纖介之嫌怒。」`共王之來朝也，天子留，不遣歸國。上謂共王：「我未有子，人命不諱，`師古曰：「人命無常，不可諱。」`一朝有它，`師古曰：「它謂晏駕也。」`且不復相見。爾長留侍我矣！」其後天子疾益有瘳，共王因留國邸，旦夕侍上，上甚親重。大將軍鳳心不便共王在京師，會日蝕，鳳因言「日蝕陰盛之象，為非常異。定陶王雖親，於禮當奉藩在國。今留侍京師，詭正非常，`師古曰：「詭，違也。」`故天見戒。`師古曰：「見，顯示。」`宜遣王之國。」上不得已於鳳而許之。`師古曰：「言迫於鳳不得止。」`共王辭去，上與相對涕泣而決。

京兆尹王章素剛直敢言，以為鳳建遣共王之國非是，`師古曰：「建立其議也。」`迺奏封事言日蝕之咎矣。天子召見章，延問以事，章對曰：「天道聦明，佑善而災惡，以瑞異為符效。今陛下以未有繼嗣，引近定陶王，`師古曰：「近音巨靳反。」`所以承宗廟，重社稷，上順天心，下安百姓。此正議善事，當有祥瑞，何故致災異？災異之發，為大臣顓政者也。今聞大將軍猥歸日蝕之咎於定陶王，`師古曰：「猥猶曲也。」`建遣之國，苟欲使天子孤立於上，顓擅朝事以便其私，非忠臣也。且日蝕，陰侵陽臣顓君之咎，今政事大小皆自鳳出，天子曾不壹舉手，鳳不內省責，反歸咎善人，推遠定陶王。`師古曰：「遠音于萬反。」`且鳳誣罔不忠，非一事也。前丞相樂昌侯商，`師古曰：「王商也。」`本以先帝外屬，內行篤，有威重，位歷將相，國家柱石臣也，其人守正，不肯詘節隨鳳委曲，卒用閨門之事為鳳所罷，身以憂死，衆庶愍之。又鳳知其小婦弟張美人已甞適人，`師古曰：「小婦，妾也。弟謂女弟，即妹也。」`於禮不宜配御至尊，託以為宜子，內之後宮，苟以私其妻弟。聞張美人未甞任身就館也。`師古曰：「是則不為宜子，明鳳所言非實。」`且羌胡尚殺首子以盪腸正世，`師古曰：「盪，洗滌也。言婦初來所生之子或它姓。」`況於天子而近已出之女也！此三者皆大事，陛下所自見，足以知其餘，及它所不見者。`師古曰：「以所見者譬之，則不見者可知。」`鳳不可令乆典事，宜退使就第，選忠賢以代之。」

自鳳之白罷商後遣定陶王也，上不能平。及聞章言，天子感寤，納之，謂章曰：「微京兆尹直言，`師古曰：「微，無也。」`吾不聞社稷計！且唯賢知賢，君試為朕求可以自輔者。」於是章奏封事，薦中山孝王舅琅邪太守馮野王「先帝時歷二卿，忠信質直，知謀有餘。野王以王舅出，以賢復入，明聖主樂進賢也。」上自為太子時數聞野王先帝名卿，聲譽出鳳遠甚，方倚欲以代鳳。

初，章每召見，上輒辟左右。`師古曰：「辟讀曰闢。」`時太后從弟長樂衞尉弘子侍中音獨側聽，`師古曰：「弘者，太后之叔父也。音則從父弟。」`具知章言，以語鳳。鳳聞之，稱病出就第，上疏乞骸骨，謝上曰：「臣材駑愚戇，得以外屬兄弟七人封為列侯，宗族蒙恩，賞賜無量。輔政出入七年，國家委任臣鳳，所言輒聽，薦士常用。無一功善，陰陽不調，災異數見，咎在臣鳳奉職無狀，此臣一當退也。五經傳記，師所誦說，咸以日蝕之咎在於大臣非其人，易曰『折其右肱』，`師古曰：「豐卦九三爻辭也。肱，臂也。」`此臣二當退也。河平以來，臣乆病連年，數出在外，曠職素餐，`師古曰：「空廢職任，徒受祿秩也。」`此臣三當退也。陛下以皇太后故不忍誅廢，臣猶自知當遠流放，又重自念，`師古曰：「重音直用反。」`兄弟宗族所蒙不測，當殺身靡骨死輦轂下，`師古曰：「靡，碎也，音武皮反。」`不當以無益之故有離寑門之心。誠歲餘以來所苦加侵，`師古曰：「誠，實也。」`日日益甚，不勝大願，願乞骸骨，歸自治養，兾賴陛下神靈，未理髮齒，朞月之間，幸得瘳愈，復望帷幄，不然，必寘溝壑。臣以非材見私，天下知臣受恩深也；以病得全骸骨歸，天下知臣被恩見哀，重巍巍也。`師古曰：「巍巍，高貌。重音直用反。」`進退於國為厚，萬無纖介之議。`師古曰：「論者不云疏斥外戚也。」`唯陛下哀憐！」其辭指甚哀，太后聞之為垂涕，不御食。

上少而親倚鳳，弗忍廢，迺報鳳曰：「朕秉事不明，政事多闕，故天變婁臻，`師古曰：「婁，古屢字。」`咸在朕躬。將軍迺深引過自予，欲乞骸骨而退，則朕將何嚮焉！書不云乎？『公毋困我。』`師古曰：「周書洛誥載成王告周公辭也。言公必須留京師，毋得遠去，而令我困。」`務專精神，安心自持，期於亟瘳，`師古曰：「亟，急。瘳，差也。」`稱朕意焉。」於是鳳起視事。上使尚書劾奏章「知野王前以王舅出補吏，而私薦之，欲令在朝阿附諸侯；又知張美人體御至尊，而妄稱引羌胡殺子盪腸，非所宜言。」遂下章吏。廷尉致其大逆罪，以為「比上夷狄，欲絕繼嗣之端；背畔天子，私為定陶王。」章死獄中，妻子徙合浦。

自是公卿見鳳，側目而視，郡國守相刺史皆出其門。`師古曰：「言為其家寮屬者，皆得大官。」`又以侍中太僕音為御史大夫，列於三公。而五侯羣弟爭為奢侈，賂遺珍寶四面而至；後庭姬妾各數十人，僮奴以千百數，羅鐘磬，舞鄭女，作倡優，狗馬馳逐；大治第室，起土山漸臺，洞門高廊閣道，連屬彌望。`師古曰：「彌，竟也。言望之極目也。屬音之欲反。」`百姓歌之曰：「五侯初起，曲陽最怒，壞決高都，連竟外杜，`服虔曰：「壞決高都水入長安。高都水在長安西也。」孟康曰：「杜、鄠二縣之間田畝一金。言其境自長安至杜陵也。」李竒曰：「長安有高都、外杜里，旣壞決高都作殿，復衍及外杜里。」師古曰：「成都侯商自擅穿帝城引水耳，曲陽無此事。又雖大作第宅，不得從長安至杜陵也。李說為是。」`土山漸臺西白虎。」`師古曰：「皆放効天子之制也。」`其奢僭如此。然皆通敏人事，好士養賢，傾財施予，以相高尚。

鳳輔政凡十一歲。陽朔三年秋，鳳病，天子數自臨問，親執其手，涕泣曰：「將軍病，如有不可言，平阿侯譚次將軍矣。」`師古曰：「不可言，謂死也，不欲斥言之。」`鳳頓首泣曰：「譚等雖與臣至親，行皆奢僭，無以率導百姓，不如御史大夫音謹敕，`師古曰：「敕，整也。」`臣敢以死保之。」及鳳且死，上疏謝上，復固薦音自代，言譚等五人必不可用。天子然之。

初，譚倨，`師古曰：「倨，慢也，音據。」`不肯事鳳，而音敬鳳，卑恭如子，故薦之。鳳薨，天子臨弔贈寵，送以輕車介士，軍陳自長安至渭陵，謚曰敬成侯。子襄嗣侯，為衞尉。御史大夫音竟代鳳為大司馬車騎將軍，而平阿侯譚位特進，領城門兵。谷永說譚，令讓不受城門職，由是與音不平，語在永傳。

音旣以從舅越親用事，小心親職，歲餘，上下詔曰：「車騎將軍音宿衞忠正，勤勞國家，前為御史大夫，以外親宜典兵馬，入為將軍，不獲宰相之封，朕甚慊焉！其封音為安陽侯，食邑與五侯等，俱三千戶。」

初，成都侯商甞病，欲避暑，從上借明光宮。`師古曰：「黃圖云明光宮在城內，近桂宮也。」`後又穿長安城，引內灃水注第中大陂以行舩，立羽蓋，張周帷，輯濯越歌。`師古曰：「輯與楫同，濯與櫂同，皆所以行船也。令執楫櫂人為越歌也。輯為櫂之短者也。今吳越之人呼為橈，音饒。越歌，為越之歌。」`上幸商第，見穿城引水，意恨，內銜之，未言。後微行出，過曲陽侯第，又見園中土山漸臺似類白虎殿。`師古曰：「黃圖云在未央宮。」`於是上怒，以讓車騎將軍音。商、根兄弟欲自黥劓謝太后。上聞之大怒，迺使尚書責問司隷校尉、京兆尹「知成都侯商擅穿帝城，決引灃水，曲陽侯根驕奢僭上，赤墀青瑣，`孟康曰：「以青畫戶邊鏤中，天子制也。」如淳曰：「門楣格再重，如人衣領再重，裏者青，名曰青瑣，天子門制也。」師古曰：「孟說是。青瑣者，刻為連環文，而青塗之也。」`紅陽侯立父子臧匿姦猾亡命，賔客為羣盜，司隷、京兆皆阿縱不舉奏正法。」二人頓首省戶下。又賜車騎將軍音策書曰：「外家何甘樂禍敗，`師古曰：「言此罪過，並身自為之。」`而欲自黥劓，相戮辱於太后前，傷慈母之心，以危亂國！外家宗族彊，上一身寖弱日乆，`師古曰：「寖，漸也。」`今將一施之。`師古曰：「行刑罰。」`君其召諸侯，令待府舍。」`師古曰：「令緫集音之府舍，待詔命。」`是日，詔尚書奏文帝時誅將軍薄昭故事。車騎將軍音藉槀請罪，`師古曰：「自坐槀上，言就刑戮也。」`商、立、根皆負斧質謝。上不忍誅，然後得已。

乆之，平阿侯譚薨，謚曰安侯，子仁嗣侯。太后憐弟曼蚤死，獨不封，曼寡婦渠供養東宮，子莽幼孤不及等比，`師古曰：「比音必寐反。」`常以為語。平阿侯譚、成都侯商及在位多稱莽者。乆之，上復下詔追封曼為新都哀侯，而子莽嗣爵為新都侯。後又封太后姉子淳于長為定陵侯。王氏親屬，侯者凡十人。

上悔廢平阿侯譚不輔政而薨也，迺復進成都侯商以特進，領城門兵，置幕府，得舉吏如將軍。杜鄴說車騎將軍音令親附商，語在鄴傳。王氏爵位日盛，唯音為修整，數諫正，有忠節，輔政八年，薨。弔贈如大將軍，謚曰敬侯。子舜嗣侯，為太僕侍中。特進成都侯商代音為大司馬衞將軍，而紅陽侯立位特進，領城門兵。商輔政四歲，病乞骸骨，天子憫之，更以為大將軍，益封二千戶，賜錢百萬。商薨，弔贈如大將軍故事，謚曰景成侯，子況嗣侯。紅陽侯立次當輔政，有罪過，語在孫寶傳。上迺廢立而用光祿勳曲陽侯根為大司馬票騎將軍，歲餘益封千七百戶。高平侯逢時無材能名稱，是歲薨，謚曰戴侯，子買之嗣侯。

綏和元年，上即位二十餘年無繼嗣，而定陶共王已薨，子嗣立為王。王祖母定陶傅太后重賂遺票騎將軍根，為王求漢嗣，根為言，上亦欲立之，遂徵定陶王為太子。時根輔政五歲矣，乞骸骨，上迺益封根五千戶，賜安車駟馬，黃金五百斤，罷就第。

先是定陵侯淳于長以外屬能謀議，為衞尉侍中，在輔政之次。是歲，新都侯莽告長伏罪與紅陽侯立相連，`師古曰：「伏罪，謂舊罪陰伏未發者也。」`長下獄死，立就國，語在長傳。故曲陽侯根薦莽以自代，上亦以為莽有忠直節，遂擢莽從侍中騎都尉光祿大夫為大司馬。

歲餘，成帝崩，哀帝即位。太后詔莽就第，避帝外家。哀帝初優莽，不聽。莽上書固乞骸骨而退。上迺下詔曰：「曲陽侯根前在位，建社稷策。侍中太僕安陽侯舜往時護太子家，導朕，忠誠專壹，有舊恩。新都侯莽憂勞國家，執義堅固，庶幾與為治，太后詔休就第，朕甚閔焉。其益封根二千戶，舜五百戶，莽三百五十戶。以莽為特進，朝朔望。」又還紅陽侯立京師。哀帝少而聞知王氏驕盛，心不能善，以初立，故優之。

後月餘，司隷校尉解光奏：「曲陽根宗重身尊，三世據權，五將秉政，天下輻湊自效。`師古曰：「效，獻也，獻其款誠。」`根行貪邪，臧累鉅萬，縱橫恣意，`師古曰：「橫音胡孟反。」`大治室第，第中起土山，立兩市，殿上赤墀，戶青瑣；遊觀射獵，使奴從者被甲持弓弩，陳為步兵；止宿離宮，水衡共張，`師古曰：「共音居用反。張音竹亮反。」`發民治道，百姓苦其役。內懷姦邪，欲筦朝政，`師古曰：「筦與管同。」`推親近吏主簿張業以為尚書，蔽上壅下，內塞王路，外交藩臣，驕奢僭上，壞亂制度。案根骨肉至親，`師古曰：「至親謂於成帝為舅。」`社稷大臣，先帝棄天下，根不悲哀思慕，山陵未成，公聘取故掖庭女樂五官殷嚴、王飛君等，`如淳曰：「五官，官名也。外戚傳曰五官視三百石。」`置酒歌舞，捐忘先帝厚恩，背臣子義。及根兄子成都侯況幸得以外親繼父為列侯侍中，不思報厚恩，亦聘取故掖庭貴人以為妻，皆無人臣禮，大不敬不道。」於是天子曰：「先帝遇根、況父子，至厚也，今迺背忘恩義！」以根甞建社稷之策，`師古曰：「謂立哀帝為嗣也。」`遣就國。免況為庶人，歸故郡。根及況父商所薦舉為官者，皆罷。

後二歲，傅太后、帝母丁姬皆稱尊號。有司奏「新都侯莽前為大司馬，貶抑尊號之議，虧損孝道，及平阿侯仁臧匿趙昭儀親屬，皆就國。」天下多冤王氏。

諫大夫楊宣上封事言：「孝成皇帝深惟宗廟之重，稱述陛下至德以承天序，聖策深遠，恩德至厚。惟念先帝之意，豈不欲以陛下自代，奉承東宮哉！`師古曰：「言供養太后。」`太皇太后春秋七十，數更憂傷，`師古曰：「更，經也，音工衡反。」`敕令親屬引領以避丁、傅。`師古曰：「引領，自引首領而退也。」`行道之人為之隕涕，況於陛下，時登高遠望，獨不慙於延陵乎！」哀帝深感其言，復封商中子邑為成都侯。

元壽元年，日蝕。賢良對策多訟新都侯莽者，上於是徵莽及平阿侯仁還京師侍太后。曲陽侯根薨，國除。

明年，哀帝崩，無子，太皇太后以莽為大司馬，與共徵立中山王奉哀帝後，是為平帝。帝年九歲，當年被疾，太后臨朝，委政於莽，莽顓威福。紅陽侯立莽諸父，平阿侯仁素剛直，莽內憚之，令大臣以罪過奏遣立、仁就國。莽日誑燿太后，言輔政致太平，羣臣奏請尊莽為安漢公。後遂遣使者迫守立、仁令自殺，賜立謚曰荒侯，子柱嗣，仁謚曰刺侯，子術嗣。是歲，元始三年也。明年，莽風羣臣奏立莽女為皇后。`師古曰：「風讀曰諷。」`又奏尊莽為宰衡，莽母及兩子皆封為列侯，語在莽傳。

莽旣外壹羣臣，令稱己功德，又內媚事旁側長御以下，賂遺以千萬數。白尊太后姊妹君俠為廣恩君，君力為廣惠君，君弟為廣施君，皆食湯沐邑，日夜共譽莽。莽又知太后婦人厭居深宮中，莽欲虞樂以市其權，`張晏曰：「以遊觀之樂易其權，若市買。」師古曰：「此虞與娛同。」`迺令太后四時車駕巡狩四郊，`師古曰：「邑外謂之郊，近二十里也。」`存見孤寡貞婦。春幸繭館，`師古曰：「漢宮閣疏云上林苑有繭觀，蓋蠶繭之所也。」`率皇后列侯夫人桑，遵霸水而祓除；`師古曰：「桑，採桑也。遵，循也，謂緣水邊。」`夏遊篽宿、鄠、杜之閒；`師古曰：「篽宿苑在長安城南，今之御宿川是也。」`秋歷東館，望昆明，集黃山宮；冬饗飲飛羽，`師古曰：「黃山宮在槐里。飛羽殿在未央宮中。羽字或作雨。」`校獵上蘭，`師古曰：「上蘭，觀名也，在上林中。」`登長平館，`師古曰：「在長平阪也。」`臨涇水而覽焉。太后所至屬縣，輒施恩惠，賜民錢帛牛酒，歲以為常。太后從容言曰：`師古曰：「從音千容反。」`「我始入太子家時，見於丙殿，至今五六十歲尚頗識之。」`師古曰：「識，記也，音式志反。」`莽因曰：「太子宮幸近，可壹往遊觀，不足以為勞。」於是太后幸太子宮，甚說。`師古曰：「說讀曰悅。」`太后旁弄兒病在外舍，`服虔曰：「官婢侍史生兒，取以作弄兒也。」`莽自親候之。其欲得太后意如此。

平帝崩，無子，莽徵宣帝玄孫選最少者廣戚侯子劉嬰，年二歲，託以卜相為最吉。迺風公卿奏請立嬰為孺子，`師古曰：「風讀曰諷。」`令宰衡安漢公莽踐祚居攝，如周公傅成王故事。太后不以為可，力不能禁，於是莽遂為攝皇帝，改元稱制焉。俄而宗室安衆侯劉崇及東郡太守翟義等惡之，更舉兵欲誅莽。`師古曰：「更音工衡反。」`太后聞之，曰：「人心不相遠也。`師古曰：「言所見者同。」`我雖婦人，亦知莽必以是自危，不可。」其後，莽遂以符命自立為真皇帝，先奉諸符瑞以白太后，太后大驚。

初，漢高祖入咸陽至霸上，秦王子嬰降於軹道，奉上始皇璽。及高祖誅項籍，即天子位，因御服其璽，世世傳受，號漢傳國璽。以孺子未立，璽臧長樂宮。及莽即位，請璽，太后不肯授莽。莽使安陽侯舜諭指。舜素謹敕，太后雅愛信之。舜旣見，太后知其為莽求璽，怒罵之曰：「而屬父子宗族蒙漢家力，`師古曰：「而，汝也。」`富貴累世，旣無以報，受人孤寄，`師古曰：「孤寄，言以孤寄託之。」`乘便利時，奪取其國，不復顧恩義。人如此者，狗豬不食其餘，`師古曰：「言惡賤。」`天子豈有而兄弟邪！且若自以金匱符命為新皇帝，`師古曰：「若亦汝。」`變更正朔服制，亦當自更作璽，傳之萬世，何用此亡國不祥璽為，而欲求之？我漢家老寡婦，旦暮且死，欲與此璽俱葬，終不可得！」太后因涕泣而言，旁側長御以下皆垂涕。舜亦悲不能自止，良乆迺仰謂太后：「臣等已無可言者。`師古曰：「言不可諫止。」`莽必欲得傳國璽，太后寧能終不與邪！」太后聞舜語切，恐莽欲脅之，迺出漢傳國璽，投之地以授舜，曰：「我老已死，如而兄弟，今族滅也！」舜旣得傳國璽，奏之，莽大說，`師古曰：「說讀曰悅。」`迺為太后置酒未央宮漸臺，大縱衆樂。

莽又欲改太后漢家舊號，易其璽綬，恐不見聽，而莽踈屬王諫欲諂莽，上書言：「皇天廢去漢而命立新室，太皇太后不宜稱尊號，當隨漢廢，以奉天命。」莽迺車駕至東宮，親以其書白太后。太后曰：「此言是也！」`師古曰：「恚懟之辭也。」`莽因曰：「此誖德之臣也，`師古曰：「誖，乖也，音布內反。」`罪當誅！」於是冠軍張永獻符命銅璧，`服虔曰：「銅璧，如璧形，以銅為之也。」`文言「太皇太后當為新室文母太皇太后」。莽迺下詔曰：「予視羣公，咸曰『休哉！`師古曰：「視讀曰示。休，美也。」`其文字非刻非畫，厥性自然。』予伏念皇天命予為子，更命太皇太后為『新室文母皇太后』，協于新室故交代之際，信于漢氏。哀帝之代，世傳行詔籌，為西王母共具之祥，`師古曰：「共音居用反。」`當為歷代為母，昭然著明。予祗畏天命，敢不欽承！謹以令月吉日，親率羣公諸侯卿士，奉上皇太后璽紱，`師古曰：「此紱謂璽之組也。」`以當順天心，光于四海焉。」太后聽許。莽於是鴆殺王諫，而封張永為貢符子。

初，莽為安漢公時，又諂太后，奏尊元帝廟為高宗，太后晏駕後當以禮配食云。及莽改號太后為新室文母，絕之於漢，不令得體元帝。墮壞孝元廟，`師古曰：「墮，毀也，音火規反。」`更為文母太后起廟，獨置孝元廟故殿以為文母篹食堂，`孟康曰：「篹音撰。」晉灼曰：「篹，具也。」`旣成，名曰長壽宮。以太后在，故未謂之廟。莽以太后好出遊觀，迺車駕置酒長壽宮，請太后。旣至，見孝元廟廢徹塗地，太后驚，泣曰：「此漢家宗廟，皆有神靈，與何治而壞之！`師古曰：「與音預。言此何罪，於汝無所干預，何為毀壞之！」`且使鬼神無知，又何用廟為！如令有知，我迺人之妃妾，豈宜辱帝之堂以陳饋食哉！」私謂左右曰：「此人嫚神多矣，能乆得祐乎！」飲酒不樂而罷。

自莽篡位後，知太后怨恨，求所以媚太后無不為，然愈不說。`師古曰：「說讀曰悅。」`莽更漢家黑貂，著黃貂，`孟康曰：「侍中所著貂也。莽更漢制也。」師古曰：「更亦改。」`又改漢正朔伏臘日。太后令其官屬黑貂，至漢家正臘日，獨與其左右相對飲酒食。

太后年八十四，建國五年二月癸丑崩。三月乙酉，合葬渭陵。莽詔大夫楊雄作誄曰：「太陰之精，沙麓之靈，作合於漢，配元生成。」著其協於元城沙麓。泰陰精者，謂夢月也。太后崩後十年，漢兵誅莽。

初，紅陽侯立就國南陽，與諸劉結恩，立少子丹為中山太守。世祖初起，丹降為將軍，戰死。上閔之，封丹子泓為武桓侯，`師古曰：「泓音於宏反。」`至今。

司徒掾班彪曰：三代以來，春秋所記，王公國君，與其失世，稀不以女寵。漢興，后妃之家呂、霍、上官，幾危國者數矣。`師古曰：「幾音巨依反。數音所角反。」`及王莽之興，由孝元后歷漢四世為天下母，饗國六十餘載，羣弟世權，更持國柄，`師古曰：「更音工衡反。」`五將十侯，卒成新都。位號已移於天下，而元后卷卷猶握一璽，`師古曰：「卷音其圓反。解在劉向傳。」`不欲以授莽，婦人之仁，悲夫！

* * *

