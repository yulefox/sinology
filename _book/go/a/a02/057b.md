 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷五十七下 ‧ 司馬相如傳第二十七下`

* * *

相如為郎數歲，會唐蒙使略通夜郎、僰中，`師古曰：「行取曰略。夜郎、僰中，皆西南夷也。僰音蒲北反。」`發巴蜀吏卒千人，郡又多為發轉漕萬餘人，用軍興法誅其渠率。`師古曰：「渠，大也。」`巴蜀民大驚恐。上聞之，乃遣相如責唐蒙等，因諭告巴蜀民以非上意。檄曰：

　　告巴蜀太守：蠻夷自擅，不討之日乆矣，時侵犯邊境，勞士大夫。陛下即位，存撫天下，集安中國，然後興師出兵，北征匈奴，單于怖駭，交臂受事，屈膝請和。康居西域，重譯納貢，稽首來享。`師古曰：「來入朝覲，豫享祀也。一曰享，獻也，獻其國珍也。」`移師東指，閩越相誅；右弔番禺，太子入朝。`文穎曰：「弔，至也。番禺，南海郡治也。東伐越，後至番禺，故言右也。」師古曰：「南越為東越所伐，漢發兵救之，南越蒙天子德惠，故遣太子入朝，所以云弔耳，非訓至也。」`南夷之君，西僰之長，常效貢職，不敢惰怠，延頸舉踵，喁喁然，`師古曰：「喁喁，衆口向上也，音魚龍反。」`皆鄉風慕義，`師古曰：「鄉讀曰嚮。」`欲為臣妾，道里遼遠，山川阻深，不能自致。`師古曰：「致，至也。」`夫不順者已誅，而為善者未賞，故遣中郎將徃賔之，發巴蜀之士各五百人以奉幣，衞使者不然，`張揖曰：「不然之變也。」`靡有兵革之事，戰鬬之患。今聞其乃發軍興制，`師古曰：「以發軍之法為興衆之制也。」`驚懼子弟，憂患長老，郡又擅為轉粟運輸，皆非陛下之意也。當行者或亡逃自賊殺，`師古曰：「賊猶害也。」`亦非人臣之節也。

　　夫邊郡之士，聞㷭舉燧燔，`孟康曰：「㷭如覆米䉛，縣著契臯頭，有寇則舉之。燧，積薪，有寇則燔然之也。」`皆攝弓而馳，荷兵而走，`師古曰：「攝謂張弓注矢而持之也。攝音女涉反。」`流汗相屬，惟恐居後，`師古曰：「屬，逮也，音之欲反。」`觸白刃，冒流矢，`師古曰：「冒，犯也。」`議不反顧，計不旋踵，人懷怒心，如報私讎。彼豈樂死惡生，非編列之民，而與巴蜀異主哉？`師古曰：「編列，謂編戶也。編音布先反。」`計深慮遠，急國家之難，而樂盡人臣之道也。故有剖符之封，析圭而爵，位為通侯，`如淳曰：「析，中分也。白藏天子，青在諸侯也。」`居列東第。`師古曰：「東第，甲宅也。居帝城之東，故曰東第也。」`終則遺顯號於後世，傳土地於子孫，事行甚忠敬，居位甚安佚，`師古曰：「佚，樂也，讀與逸同。」`名聲施於無窮，功烈著而不滅。是以賢人君子，肝腦塗中原，膏液潤埜屮而不辭也。`師古曰：「埜與野同，古野字也。屮，古草字。」`今奉幣役至南夷，即自賊殺，或亡逃抵誅，`師古曰：「抵，至也，亡逃而至於誅也。」`身死無名，`師古曰：「無善名也。」`謚為至愚，`師古曰：「謚者，行之跡也。終以愚死，後葉傳稱，故謂之謚。」`恥及父母，為天下笑。人之度量相越，豈不遠哉！然此非獨行者之罪也，父兄之敎不先，子弟之率不謹，`師古曰：「不先者，謂往日不素敎之也。」`寡廉鮮恥，而俗不長厚也。`師古曰：「寡、鮮，皆少也。鮮音息淺反。」`其被刑戮，不亦宜乎！

　　陛下患使者有司之若彼，悼不肖愚民之如此，故遣信使，`師古曰：「誠信之人以為使也。」`曉諭百姓以發卒之事，`師古曰：「諭，告也。」`因數之以不忠死亡之罪，`師古曰：「數，責也，音所具反。」`讓三老孝弟以不敎誨之過。`師古曰：「讓，責也，責其敎誨不備也。」`方今田時，重煩百姓，`師古曰：「重，難也，不欲召聚之也。」`已親見近縣，`師古曰：「近縣之人，使者以自見而口諭之矣，故為檄文馳以示遠所也。」`恐遠所谿谷山澤之民不徧聞，檄到，亟下縣道，`師古曰：「亟，急也。縣有蠻夷曰道。」`咸諭陛下意，毋忽！`師古曰：「忽，怠忽也。」`

相如還報。`師古曰：「使訖還報天子也。」`唐蒙已略通夜郎，因通西南夷道，發巴蜀廣漢卒，作者數萬人。治道二歲，道不成，士卒多物故，`師古曰：「物故，死也。解在蘇武傳。」`費以億萬計。蜀民及漢用事者多言其不便。是時邛、莋之君長`文穎曰：「邛者，今為邛都縣。莋者，今為定莋縣。」師古曰：「莋，才各反。」`聞南夷與漢通，得賞賜多，多欲願為內臣妾，請吏，比南夷。上問相如，相如曰：「邛、莋、冉、駹者近蜀，道易通，`師古曰：「今夔州、開州等首領姓冉者，皆舊冉種也。駹音尨。」`異時甞通為郡縣矣，`師古曰：「異時猶言往時也。」`至漢興而罷。今誠復通，為置縣，愈於南夷。」`晉灼曰：「南夷謂犍為、牂牁也。西夷謂越巂、益州也。」師古曰：「愈，勝也。」`上以為然，乃拜相如為中郎將，建節徃使。副使者王然于、壺充國、呂越人，馳四乘之傳，`師古曰：「傳音張戀反。」`因巴蜀吏幣物以賂西南夷。至蜀，太守以下郊迎，`師古曰：「迎於郊界之上也。」`縣令負弩矢先驅，`師古曰：「導路也。」`蜀人以為寵。於是卓王孫、臨邛諸公皆因門下獻牛酒以交驩。卓王孫喟然而歎，自以得使女尚司馬長卿晚，`師古曰：「尚猶配也，義與尚公主同。今流俗書本此尚字作當，蓋後人見前云文君恐不得當，故改此文以就之耳。」`乃厚分與其女財，與男等。相如使略定西南夷，邛、莋、冉、駹、斯榆之君皆請為臣妾，除邊關，邊關益斥，`師古曰：「斥，開廣也。」`西至沬、若水，`張揖曰：「沬水出蜀廣平徼外。若水出旄牛徼外。」師古曰：「沬音妹。」`南至牂牁為徼，`張揖曰：「徼謂以木石水為界者也。」如淳曰：「斯榆之君等自求去邊關，欲與牂牁作徼塞也。」師古曰：「徼音工釣反。」`通靈山道，橋孫水，`張揖曰：「鑿開靈山道，置靈道縣。孫水出臺登縣，南至會無入若水。」師古曰：「於孫水上作橋也。」`以通邛、莋。還報，天子大說。`師古曰：「說讀曰悅。」`

相如使時，蜀長老多言通西南夷之不為用，大臣亦以為然。相如欲諫，業已建之，不敢，`師古曰：「本由相如立此事，故不敢更諫也。」`乃著書，藉蜀父老為辭，而己詰難之，以風天子，`師古曰：「藉，假也。風讀曰諷。」`且因宣其使指，令百姓皆知天子意。其辭曰：

　　漢興七十有八載，德茂存乎六世，威武紛云，湛恩汪濊，`師古曰：「紛云，盛貌。汪濊，深廣也。湛讀曰沈。汪音烏皇反。濊音於喙反。」`羣生霑濡，洋溢乎方外。`師古曰：「洋音羊。」`於是乃命使西征，隨流而攘，`師古曰：「攘，卻退也，音人羊反。」`風之所被，罔不披靡。`師古曰：「被音丕靡反。」`因朝冉從駹，定莋存邛，略斯榆，舉苞蒲，結軌還轅，東鄉將報，`師古曰：「結，屈也。軌，車跡也。鄉讀曰嚮。報，報天子也。」`至于蜀都。

　　耆老大夫搢紳先生之徒二十有七人，儼然造焉。`師古曰：「造，至也，音千到反。」`辭畢，進曰：`師古曰：「辭謂初謁見之辭。」`「蓋聞天子之於夷狄也，其義羈縻勿絕而已。`師古曰：「羈，馬絡頭也。縻，牛紖也。言牽制之，故取諭也。」`今罷三郡之士，通夜郎之塗，`師古曰：「罷讀曰疲。」`三年於茲，而功不竟，士卒勞倦，萬民不贍；今又接之以西夷，百姓力屈，恐不能卒業，`師古曰：「屈，盡也。卒，終也。業，事也。屈音其勿反。」`此亦使者之累也，`師古曰：「累音力瑞反。」`竊為左右患之。且夫邛、莋、西僰之與中國並也，歷年茲多，不可記已。`師古曰：「已，語終之辭也。」`仁者不以德來，強者不以力并，意者殆不可乎！`師古曰：「言古往帝王雖有仁德，不能招來之，雖有強力，不能并吞之，以其險遠，理不可也。」`今割齊民以附夷狄，弊所恃以事無用，`師古曰：「所恃即中國之人也，無用謂西南夷也。」`鄙人固陋，不識所謂。」

　　使者曰：「烏謂此乎？`師古曰：「烏，於何也。」`必若所云，則是蜀不變服而巴不化俗也，僕尚惡聞若說。`師古曰：「尚，猶也。若，如也。言僕猶惡聞如此之說，況乎遠識之人也。惡音一故反。」`然斯事體大，固非觀者之所覯也。`師古曰：「覯，見也，音搆。」`余之行急，其詳不可得聞已。`師古曰：「言行程急速，不暇為汝詳言之。」`請為大夫粗陳其略：`師古曰：「粗猶麄也，音千戶反。」`

　　蓋世必有非常之人，然后有非常之事；有非常之事，然后有非常之功。非常者，固常人之所異也。`師古曰：「常人見之以為異也。」`故曰非常之元，黎民懼焉；`師古曰：「元，始也。非常之事，其始難知，衆人懼之。」`及臻厥成，天下晏如也。`師古曰：「臻，至也。晏，安也。」`

　　昔者，洪水沸出，氾濫衍溢，民人升降移徙，崎嶇而不安。夏后氏戚之，乃堙洪原，`師古曰：「堙，塞也。水本曰原。堙音因。」`決江疏河，灑沈澹災，東歸之於海，`師古曰：「疏，通也。灑，分也。沈，深也。澹，安也。言分散其深水，以安定其災也。灑音所宜反。澹音徒濫反。」`而天下永寧。當斯之勤，豈惟民哉？心煩於慮，而身親其勞，躬傶骿胝無胈，膚不生毛，`張揖曰：「躬，體也。戚，湊理也。」孟康曰：「胈，毳；膚，皮也。言禹勤，骿胝無有毳毛也。」師古曰：「胈步曷反，骿步千反，胝竹尸反。」`故休烈顯乎無窮，聲稱浹乎于茲。`師古曰：「休，美也。烈，業也。浹，徹也。于茲猶言今茲也。浹音子牒反。」`

　　且夫賢君之踐位也，豈特委瑣握𪘏，拘文牽俗，`師古曰：「握𪘏，局陿也。不拘微細之文，不牽流俗之議也。𪘏音初角反。」`循誦習傳，當世取說云爾哉！`師古曰：「說讀曰悅。言非直因循自誦，習所傳聞，取美悅於當時而已。」`必將崇論谹議，`師古曰：「谹，深也，音宏。」`創業垂統，為萬世規。故馳騖乎兼容并包，而勤思乎參天貳地。`師古曰：「比德於地，是貳地也。地與己并天為三，是參天也。」`且詩不云乎？『普天之下，莫非王土；率土之濵，莫非王臣。』`師古曰：「小雅北山之詩也。普，大也。濵，涯也。」`是以六合之內，八方之外，`師古曰：「天地四方謂之六合，四方四維謂之八方也。」`浸淫衍溢，`師古曰：「浸淫猶漸漬也。衍溢言有餘也。」`懷生之物有不浸潤於澤者，賢君恥之。今封彊之內，冠帶之倫，`師古曰：「倫，類也。」`咸獲嘉祉，靡有闕遺矣。而夷狄殊俗之國，遼絕異黨之域，舟車不通，人迹罕至，政敎未加，流風猶微，內之則犯義侵禮於邊境，外之則邪行橫作，放殺其上，`師古曰：「內之，謂通其朝獻也。外之，謂棄而絕之也。橫音胡孟反。殺讀曰試。」`君臣易位，尊卑失序，父兄不辜，幼孤為奴虜，係絫號泣。`師古曰：「為人所獲而絫係之，故號泣也。絫，力追反。」`內鄉而怨，`師古曰：「鄉讀曰嚮。嚮中國而怨慕也。」`曰：『蓋聞中國有至仁焉，德洋恩普，`師古曰：「洋，多也。」`物靡不得其所，今獨曷為遺己！』`師古曰：「曷，何也。己，謂怨者之身也。」`舉踵思慕，若枯旱之望雨，盭夫為之垂涕，`張揖曰：「很戾之夫也。」師古曰：「盭，古戾字。」`況乎上聖，又烏能已？`師古曰：「烏猶焉也。已，止也。」`故北出師以討強胡，南馳使以誚勁越。`師古曰：「誚，責也，音材笑反。」`四面風德，`師古曰：「風，化也。」`二方之君鱗集仰流，`師古曰：「二方謂西夷及南夷也。若魚鱗之相次而仰向承流也。」`願得受號者以億計。`師古曰：「號謂爵號也，一曰受天子之號令也。」`故乃關沬、若，`張揖曰：「以沬、若水為關也。」`徼牂柯，鏤靈山，梁孫原，`師古曰：「鏤謂疏通之以開道也。梁，橋也。孫原，孫水之原也。」`創道德之塗，垂仁義之統，將博恩廣施，遠撫長駕，`張揖曰：「駕，行也，使恩遠安長行之也。」`使疏逖不閉，`師古曰：「逖，遠也，言疏遠者不被閉絕也。」`曶爽闇昧得燿乎光明，`師古曰：「曶爽，未明也。曶音忽。」`以偃甲兵於此，而息討伐於彼。遐邇一體，中外禔福，不亦康乎？`師古曰：「禔，安也。康，樂也。禔音土支反。」`夫拯民於沈溺，`師古曰：「拯，升也，言人在沈溺之中，升而舉之也。」`奉至尊之休德，`師古曰：「休，美也。」`反衰世之陵夷，繼周氏之絕業，`師古曰：「陵夷謂弛替也。」`天子之急務也。百姓雖勞，又惡可以已哉？`師古曰：「惡讀與烏同。已，止也。」`

　　且夫王者固未有不始於憂勤，而終於佚樂者也。`師古曰：「言始能憂勤則終獲逸樂也。佚字與逸同。」`然則受命之符合在於此。`張揖曰：「合在於憂勤逸樂之中也。」`方將增太山之封，加梁父之事，鳴和鸞，揚樂頌，上咸五，下登三。`李竒曰：「五帝之德比漢為減，三王之德漢出其上。」師古曰：「此說非也。咸，皆也，言漢德與五帝皆盛，而登於三王之上也。相如不當言漢減於五帝也。」`觀者未覩指，聽者未聞音，猶焦朋已翔乎寥廓，`師古曰：「寥廓，天上寬廣之處。寥音聊。」`而羅者猶視乎藪澤，`師古曰：「澤無水曰藪。」`悲夫！」

　　於是諸大夫茫然`師古曰：「茫音莫郎反。」`喪其所懷來，失厥所以進，`師古曰：「初有所懷而來，欲進而陳之，今並喪失其來意也。」`喟然並稱曰：「允哉漢德，`師古曰：「允，信也。小雅車攻之詩曰『允矣君子』。」`此鄙人之所願聞也。百姓雖勞，請以身先之。」敞罔靡徙，遷延而辭避。`師古曰：「敞罔，失志貌。靡徙，自抑退也。」`

其後人有上書言相如使時受金，失官。居歲餘，復召為郎。

相如口吃而善著書。常有消渴病。與卓氏婚，饒於財。故其事宦，未甞肻與公卿國家之事，`師古曰：「與讀曰豫。」`常稱疾閒居，不慕官爵。`師古曰：「閒讀曰閑也。」`甞從上至長楊獵。`師古曰：「長楊宮也，在𥂕厔。」`是時天子方好自擊熊豕，馳逐壄獸，相如因上疏諫。其辭曰：

　　臣聞物有同類而殊能者，故力稱烏獲，捷言慶忌，`師古曰：「烏獲，秦武王力士也。慶忌，吳王僚子也，射能捷矢也。」`勇期賁育。`師古曰：「孟賁，古之勇士也，水行不避蛟龍，陸行不避豺狼，發怒吐氣，聲響動天。夏育，亦猛士也。」`臣之愚，竊以為人誠有之，獸亦宜然。今陛下好陵阻險，射猛獸，卒然遇逸材之獸，駭不存之地，`師古曰：「卒讀曰猝，音千忽反，謂暴疾也。不存，不可得安存也。」`犯屬車之清塵，`應劭曰：「古者諸侯貳車九乘，秦滅九國，兼其車服，漢依秦制，故大駕屬車八十一乘。」師古曰：「屬者，言相連續不絕也。塵謂行而起塵也。言清者，尊貴之意也。而說者乃以為清道灑塵謂之清塵，非也。屬音之欲反。」`輿不及還轅，人不暇施巧，雖有烏獲、逢蒙之技不得用，`師古曰：「逢蒙，古之善射者也。孟子曰『逢蒙學射於羿也』。」`枯木朽株盡為難矣。是胡越起於轂下，而羌夷接軫也，豈不殆哉！`師古曰：「軫，車後橫木。殆，危也。」`雖萬全而無患，然本非天子之所宜近也。

　　且夫清道而後行，中路而馳，猶時有銜橜之變。`張揖曰：「銜，馬勒銜也。橜，騑馬口長銜也。」師古曰：「橜謂車之鉤心也。銜橜之變，言馬銜或斷，鉤心或出，則致傾敗以傷人也。橜音鉅月反。」`況乎涉豐草，騁丘虛，`師古曰：「豐草，茂草也。虛讀曰墟。」`前有利獸之樂，而內無存變之意，其為害也不亦難矣！夫輕萬乘之重不以為安，樂出萬有一危之塗以為娛，臣竊為陛下不取。

　　蓋明者遠見於未萌，而知者避危於無形，`師古曰：「萌謂事始，若草木初生者也。」`旤固多臧於隱微而發於人之所忽者也。故鄙諺曰：「家絫千金，坐不垂堂。」`張揖曰：「畏櫩瓦墯中人也。」師古曰：「垂堂者，近堂邊外，自恐墜墮耳，非畏櫚瓦也。言富人之子則自愛深也。」`此言雖小，可以諭大。臣願陛下留意幸察。

上善之。還過宜春宮，相如奏賦以哀二世行失。`師古曰：「宜春本秦之離宮，胡亥於此為閻樂所殺，故感其處而哀之。」`其辭曰：

　　登陂陁之長阪兮，坌入會宮之嵯峩。`蘇林曰：「坌音馬坌叱之坌。」張揖曰：「坌，並也。」師古曰：「曾，重也。嵯峨，高貌也。陂音普何反。陁音徒何反。坌音普頓反，又音步頓反。」`臨曲江之隑州兮，望南山之絫差。`張揖曰：「隑，長也。苑中有曲江之象，中有長洲也。」師古曰：「曲岸頭曰隑。隑即碕字耳。言臨曲岸之洲，今猶謂其處曰曲江。隑音鉅依反。」`巖巖深山之谾谾兮，通谷𧯆乎𧮰谺。`晉灼曰：「谾音籠，古豅字也。」師古曰：「谾谾，深通貌。𧯆音呼活反。𧮰，大開貌。𧮰音呼含反。谺音呼加反。」`汨淢靸以永逝兮，注平臯之廣衍。`師古曰：「汨淢，疾貌也。靸然，輕舉意也。臯，水邊地也。汨音于筆反。淢音域。靸音先合反。」`觀衆樹之蓊薆兮，覽竹林之榛榛。`師古曰：「蓊薆，蔭蔽貌。榛榛，盛貌。蓊音烏孔反。薆音愛。榛音側巾反。」`東馳土山兮，北揭石瀨。`師古曰：「揭，褰衣而渡也。石而淺水曰瀨，音賴。揭音丘例反。」`弭節容與兮，歷弔二世。持身不謹兮，亡國失勢；信讒不寤兮，宗廟滅絕。`師古曰：「信讒，謂殺李斯也。」`烏乎！操行之不得，`師古曰：「操音千到反。」`墓蕪穢而不脩兮，魂亡歸而不食。

相如拜為孝文園令。上旣美子虛之事，相如見上好僊，因曰：「上林之事未足美也，尚有靡者。`師古曰：「靡，麗也。」`臣甞為大人賦，未就，`師古曰：「就，成也。」`請具而奏之。」相如以為列僊之儒居山澤間，`師古曰：「儒，柔也，術士之稱也，凡有道術皆為儒。今流俗書本作傳字，非也，後人所改耳。」`形容甚臞，`師古曰：「臞，瘠也，音鉅句反，又音衢。」`此非帝王之僊意也，乃遂奏大人賦。其辭曰：

　　世有大人兮，在乎中州。`師古曰：「大人，以諭天子也。中州，中國也。」`宅彌萬里兮，曾不足以少留。`師古曰：「彌，滿也。」`悲世俗之迫隘兮，朅輕舉而遠游。`師古曰：「朅，去意也，音丘例反。」`乘絳幡之素蜺兮，載雲氣而上浮。`張揖曰：「乘，用也。赤氣為幡，綴以白氣也。」師古曰：「上音時掌反。」`建格澤之脩竿兮，`張揖曰：「格澤之氣如炎火狀，黃白色，起地上至天，下大上銳。脩，長也。建此氣為長竿也。」師古曰：「格音胡各反。澤音大各反。」`緫光燿之采旄。`張揖曰：「旄，葆也。緫，係也。係光耀之氣於長竿以為葆也。」師古曰：「緫音摠。葆即今所謂纛頭也。」`垂旬始以為幓兮，`李竒曰：「旬始，氣如雄雞，見北斗旁。」張揖曰：「幓，旒也。縣旬始於葆下，以為十二旒也。」師古曰：「幓音所銜反。」`曳彗星而為髾。`張揖曰：「髾，燕尾也。枻彗星綴者旒以為燕尾也。」`掉指橋以偃寋兮，`張揖曰：「指橋，隨風指靡也。偃寋，委曲貌。」師古曰：「掉音徒釣反。寋音居偃反。」`又猗抳以招搖。`晉灼曰：「猗音依倚反。抳音年纚反。」張揖曰：「猗抳，下垂貌。招搖，跳踃也。」師古曰：「招音韶。踃音蕭。」`㩜攙搶以為旌兮，靡屈虹而為綢。`張揖曰：「彗星為攙搶。注髦首曰旌，今以彗星代之也。靡，順也。綢，韜也。以斷虹為旌杠之韜也。」師古曰：「韜謂裹冒旌旗之竿也。攙音初咸反。搶音初衡反。屈音其勿反。綢音直流反。」`紅杳眇以玄湣兮，猋風涌而雲浮。`蘇林曰：「玄音炫。湣音麵。」晉灼曰：「紅，赤色貌。杳眇，深遠也。玄湣，混合也。言自絳幡以下，衆氣色盛，光采相燿，幽藹炫亂也。」師古曰：「如猋風之涌，如雲之浮，言輕舉也。猋音必遙反。」`駕應龍象輿之蠖略委麗兮，驂赤螭青虬之蚴蟉宛蜒。`文穎曰：「有翼曰應龍，最其神妙者也。」師古曰：「蠖略委麗、蚴蟉宛蜒，皆其行步進止之貌也。蠖音於縛反，麗音力爾反。蚴音一糾反。蟉音力糾反。宛音於元反。蜒音延。」`低卬夭蟜裾以驕驁兮，詘折隆窮躩以連卷。`張揖曰：「裾，直項也。驕驁，縱恣也。詘折，曲委也。隆窮，舉鬐也。躩，跳也。連卷，句蹄也。」師古曰：「裾音倨。驕音居召反。驁音五到反。躩音鉅縛反。卷音鉅圓反。」`沛艾赳螑仡以佁儗兮，`張揖曰：「沛艾，駊騀也。赳螑，申頸低卬也。仡，舉頭也。佁儗，不前也。」師古曰：「沛音普蓋反。赳音古幼反。螑音火幼反。仡音魚乞反。佁音丑吏反。儗音魚吏反。佁儗又音態礙。」`放散畔岸驤以孱顏。`師古曰：「畔岸，自縱之貌也。驤，舉也。孱顏，不齊也。孱音士顏反。」`跮踱輵螛容以骫麗兮，`張揖曰：「跮踱，互前卻也。輵螛，搖目吐舌也。容，龍體貌也。骫麗，左右相隨也。」師古：「跮音丑日反。踱音丑略反。輵音遏。螛音曷。骫，古委字也。麗音力爾反。」`蜩蟉偃寋怵`㚟`以梁倚。`張揖曰：「蜩蟉，掉頭也。怵㚟，奔走也。梁倚，相著也。」師古曰：「蜩音徒釣反。蟉音盧釣反。怵音黜。㚟音丑若反。倚音於綺反。」`糾蓼叫奡踏以![1054](../../imgs/1054.gif)路兮，`張揖曰：「糾蓼，相引也。叫奡，相呼也。踏，下也。![1054](../../imgs/1054.gif)，著也。皆下著道也。」師古曰：「叫奡，高舉之貌。蓼音力糾反。奡音五到反。踏音沓。![1054](../../imgs/1054.gif)音屆。」`薎蒙踊躍騰而狂趭。`張揖曰：「薎蒙，飛揚也。踊躍，跳也。騰，馳也。趭，奔走也。」師古曰：「蒙音莫孔反。趭音醮。」`莅颯芔歙焱至電過兮，煥然霧除，霍然雲消。`張揖曰：「蒞颯，飛相及也。芔歙，走相追也。」師古曰：「蒞音利。颯音立。芔音諱。歙音翕。」`

　　邪絕少陽而登太陰兮，與真人乎相求。`張揖曰：「少陽，東極。太陰，北極。邪度東極而升北極也。真人，謂若士也，游於太陰之中。」師古曰：「真人，至真之人也，非指謂若士也。」`互折窈窕以右轉兮，橫厲飛泉以正東。`張揖曰：「飛泉，飛谷也，在崑崙山西南。」師古曰：「厲，渡也。」`悉徵靈圉而選之兮，部署衆神於搖光。`張揖曰：「搖光，北斗杓頭第一星。」`使五帝先導兮，反大壹而從陵陽。`應劭曰：「五帝，五畤，太皞之屬也。」如淳曰：「天極，大星，一明者，太一常居也。」張揖曰：「陵陽，仙人陵陽子明也。」師古曰：「令太一反其所居，而使陵陽侍從於己。」`左玄冥而右黔雷兮，`張揖曰：「玄冥，北方黑帝佐也。黔雷，黔嬴也，天上造化神名也。楚辭曰『召黔嬴而見之』。或曰水神也。」`前長離而後矞皇。`服虔曰：「皆神名也。」師古曰：「長離，靈鳥也，解在禮樂志。矞音以出反。」`廝征伯僑而役羨門兮，詔岐伯使尚方。`應劭曰：「廝，役也。」張揖曰：「伯僑，仙人王子僑也。羨門，碣石山上仙人羨門高也。尚，主也。岐伯者，黃帝太醫，屬使主方藥也。」師古曰：「征伯僑者，仙人，姓征，名伯僑，非王子僑也。郊祀志征字作正，其音同耳。或說云征謂役使之，非也。」`祝融警而蹕御兮，清氣氛而后行。`張揖曰：「祝融，南方炎帝之佐也，獸身人面，乘兩龍。」師古曰：「蹕，止行人也。御，禦也。氛，惡氣也。」`屯余車而萬乘兮，綷雲蓋而樹華旗。`師古曰：「綷，合也，合五采雲以為蓋也。綷音子內反。」`使句芒其將行兮，吾欲徃乎南娭。`張揖曰：「句芒，東方青帝之佐也，鳥身人面，乘兩龍。」師古曰：「將行，將領從行也。娭音許其反。」`

　　歷唐堯於崇山兮，過虞舜於九疑。`張揖曰：「崇山，狄山也。海外經曰狄山，帝堯葬於其陽。九疑山在零陵營道縣，舜所葬也。」師古曰：「疑，似也。山有九峰，其形相似，故曰九疑。」`紛湛湛其差錯兮，雜遝膠輵以方馳。`師古曰：「湛湛，積厚之貌。差錯，交互也。雜遝，重絫也。膠輵猶交加也。湛音徒感反。遝音大合反。輵音葛。」`騷櫌衝蓯其紛挐兮，滂濞泱軋麗以林離。`張揖曰：「衝蓯，相入貌。滂濞，衆盛貌。泱軋，不前也。麗，靡也。林離，槮欐也。」師古曰：「衝音尺勇反。蓯音相勇反。挐音女居反。滂音普郎反。濞音普備反。泱音烏朗反。軋音於黠反。槮音所林反。欐音所宜反。」`攢羅列聚叢以蘢茸兮，衍曼流爛痑以陸離。`張揖曰：「痑，衆貌，一曰罷極也。陸離，參差也。」師古曰：「蘢茸，聚貌。流爛，布散也。痑，自放縱也。蘢音來孔反。茸音而孔反。衍音弋扇反。痑音式爾反，張云罷極，義則非矣。」`徑入雷室之砰磷鬱律兮，洞出鬼谷之堀礨崴魁。`張揖曰：「雷室，雷淵也。洞，通也。鬼谷在崑崙北直北辰下，衆鬼之所聚也。堀礨崴魁，不平也。」師古曰：「砰磷鬱律，深峻貌。砰音普萌反。磷音力耕反。堀音口骨反。礨音洛賄反。崴音一迴反。」`徧覽八紘而觀四海兮，朅度九江越五河。`張揖曰：「九江在廬江尋陽縣南，皆東合為大江者。」服虔曰：「河有九，今越其五也。」晉灼曰：「五河，五湖，取河之聲合其音耳。」師古曰：「服、晉說五河皆非也。五河，五色之河也。仙經說有紫碧絳青黃之河，非謂九河之內，亦非五湖也。」`經營炎火而浮弱水兮，杭絕浮渚涉流沙。`應劭曰：「楚辭曰『越炎火之萬里』。弱水出張掖刪丹，西至酒泉合黎餘波入于流沙。」張揖曰：「杭，船也。絕，度也。浮渚，流沙中渚也。流沙，沙與水流行也。」師古曰：「弱水謂西域絕遠之水，乘毛車以度者耳，非張掖弱水也。又流沙但有沙流，本無水也。言絕度浮渚，乃涉流沙也。杭音下郎反。」`奄息葱極汜濫水娭兮，`張揖曰：「奄然休息也。葱極，葱領山也，在西域中。」`使靈媧鼓琴而舞馮夷。`服虔曰：「靈媧，女媧也。伏犧作琴，使女媧鼓之。馮夷，河伯字也，淮南子曰『馮夷得道以潛大川』。」師古曰：「媧音瓜，又工蛙反。」`時若曖曖將混濁兮，召屏翳誅風伯，刑雨師。`應劭曰：「屏翳，天神使也。」張揖曰：「風伯字飛廉。」師古曰：「屏音步丁反。」`西望崑崙之軋沕荒忽兮，`張揖曰：「崑崙去中國五萬里，天帝之下都也。其山廣袤百里，高八萬仞，增城九重，面有九井，以玉為檻，旁有五門，開明獸守之。軋沕荒忽，不分明之貌。」師古曰：「沕音勿。荒音呼廣反。」`直徑馳乎三危。`張揖曰：「三危山在鳥鼠山之西，與崏山相近，黑水出其南陂，書曰『導黑水至于三危』也。」`排閶闔而入帝宮兮，載玉女而與之歸。`張揖曰：「玉女，青要、乘弋等也。」`登閬風而遙集兮，亢鳥騰而壹止。`張揖曰：「閬風山在崑崙閶闔之中。遙，遠也。」應劭曰：「亢然高飛，如鳥之騰也。」師古曰：「閬音浪。亢音抗。」`低徊陰山翔以紆曲兮，吾乃今日覩西王母。暠然白首戴勝而穴處兮，亦幸有三足烏為之使。`張揖曰：「陰山在崑崙西二千七百里。西王母其狀如人，豹尾虎首，蓬髮暠然白首，石城金室，穴居其中。三足鳥，三足青鳥也，主為西王母取食，在崑崙墟之北。」如淳曰：「山海經曰『西王母梯几而戴勝』。」師古曰：「低徊猶徘徊也。勝，婦人首飾也，漢代謂之華勝。暠音工老反，字或作翯，音學。」`必長生若此而不死兮，雖濟萬世不足以喜。`師古曰：「昔之談者咸以西王母為仙靈之最，故相如言大人之仙，娛遊之盛，顧視王母，鄙而陿之，不足羨慕也。」`

　　回車朅來兮，絕道不周，`張揖曰：「不周山在崑崙東南二千三百里也。」`會食幽都。呼吸沆瀣兮餐朝霞，`張揖曰：「幽都在北方。」如淳曰：「淮南云八極西北曰幽都之門。」應劭曰：「列仙傳陵陽子言春食朝霞，朝霞者，日始欲出赤黃氣也。夏食沆瀣，沆瀣，北方夜半氣也。并天地玄黃之氣為六氣。」師古曰：「沆音胡朗反。瀣音韰。」`咀噍芝英兮嘰瓊華。`張揖曰：「芝，草蒻也。榮而不實謂之英。嘰，食也。瓊樹生崑崙西流沙濵，大三百圍，高萬仞。華，橤也，食之長生。」師古曰：「芝英，芝菌之英也。咀音才汝反。噍音才笑反，又音才弱反。嘰音機，又音祈。」`僸祲尋而高縱兮，紛鴻溶而上厲。`張揖曰：「僸，卬也。鴻溶，竦踊也。」師古曰：「僸音角甚反。祲音子禁反。鴻音胡孔反。溶音弋孔反。」`貫列缺之倒景兮，`服虔曰：「列缺，天閃也。人在天上，下向視日月，故景倒在下也。」張揖曰：「貫，穿也。陵陽子明經曰列缺氣去地二千四百里，倒景氣去地四千里，其景皆倒在下也。」`涉豐隆之滂濞。`應劭曰：「豐隆，雲師也。楚辭曰『吾令豐隆乘雲兮』。淮南子曰『季春三月，豐隆乃出以將雨』。」師古曰：「豐隆將雨，故言涉也。滂濞，雨水多也。滂音普郎反。濞音匹備反。」`騁游道而脩降兮，騖遺霧而遠逝。`張揖曰：「馳疾而遺霧在後也。」師古曰：「游，游車也。道，道車也。脩，長也。降，下也。言周覽天上，然後騁車也，循長路而下馳，棄遺霧而遠逝也。道讀曰導。」`迫區中之隘陝兮，舒節出乎北垠。`師古曰：「舒，緩也。垠，崖也，音銀。」`遺屯騎於玄闕兮，`張揖曰：「玄闕，北極之山也。」`軼先驅於寒門。`應劭曰：「寒門，北極之門也。」師古曰：「軼，過也，音逸。」`下崢嶸而無地兮，`師古曰：「崢嶸，深遠貌。崢音仕耕反。嶸音宏。」`上嵺廓而無天。`師古曰：「嵺廓，廣遠也。嵺音遼。」`視眩泯而亡見兮，聽敞怳而亡聞。`師古曰：「眩泯，目不安也。敞怳，耳不諦也。眩音州縣之縣。泯音眄。」`乘虛亡而上遐兮，超無友而獨存。`師古曰：「上音時掌反。」`

相如旣奏大人賦，天子大說，`師古曰：「說讀曰悅。」`飄飄有陵雲氣游天地之閒意。

相如旣病免，家居茂陵。天子曰：「司馬相如病甚，可徃從悉取其書，若後之矣。」`師古曰：「若，汝也。言汝今去已在他人後也。」`所忠徃，`師古曰：「使者姓名也，解在食貨志。」`而相如已死，家無遺書。問其妻，對曰：「長卿未甞有書也。時時著書，人又取去。長卿未死時，為一卷書，曰有使來求書，奏之。」其遺札書言封禪事，`師古曰：「書於札而留之，故云遺札。」`所忠奏焉，天子異之。其辭曰：

　　伊上古之初肇，自顥穹生民。`師古曰：「肇，始也。顥、穹，皆謂天也。顥言氣顥汗也，穹言形穹隆也。謂自初始有天地以來也。顥音胡老反。」`歷選列辟，以迄乎秦。`師古曰：「選，數也。辟，君也。迄，至也。辟音璧。」`率邇者踵武，聽逖者風聲。`文穎曰：「率，循也。邇，近也。踵，蹈也。武，跡也。逖，遠也。言循履近者之遺跡，聽遠者之風聲。風謂著於雅頌者也。」師古曰：「風聲，緫謂遺風嘉聲耳，無繫於雅頌也。」`紛輪威蕤，堙滅而不稱者，不可勝數也。`張揖曰：「紛輪威蕤，亂貌。」`繼昭夏，崇號謚，略可道者七十有二君。`文穎曰：「昭，明也。夏，大也。德明大，相繼封禪於泰山者，七十有二人也。」`罔若淑而不昌，疇逆失而能存？`應劭曰：「罔，無也。若，順也。淑，善也。疇，誰也。」師古曰：「言行順善者無不昌大，為逆失者誰能乆存也。」`

　　軒轅之前，遐哉邈乎，其詳不可得聞已。`師古曰：「遐、邈，皆遠也。已，語終之辭。」`五三六經載籍之傳，維見可觀也。`師古曰：「五，五帝也。三，三皇也。」`書曰：「元首明哉！股肱良哉！」`師古曰：「此虞書益稷之辭也。元首，君也。股肱，大臣也。」`因斯以談，君莫盛於堯，臣莫賢於后稷。后稷創業於唐，公劉發迹於西戎，文王改制，爰周郅隆，大行越成，`文穎曰：「郅，至也。行，道也。文王始開王業，改正朔服色，太平之道於是成也。」應劭曰：「大行，道德大行也。」師古曰：「郅音質。」`而后陵遅衰微，千載亡聲，豈不善始善終哉！`鄭氏曰：「無聲，無有惡聲也。」師古曰：「雖後嗣衰微，政敎頹替，猶經千載而無惡聲。」`然無異端，慎所由於前，謹遺敎於後耳。`師古曰：「言旣創業定制，又垂裕後昆也。」`故軌迹夷易，易遵也；`師古曰：「夷、易，皆平也。易音弋豉反。」`湛恩厖洪，易豐也；`師古曰：「湛讀曰沈。沈，深也。厖、洪，皆大也。厖音尨。」`憲度著明，易則也；垂統理順，易繼也。`張揖曰：「垂，縣也。統，緒也。理，道也。文王重易六爻，窮理盡性，縣於後世，其道和順，易續而明，孔子得錯其象而彖其辭也。」師古曰：「統業直言所垂之業，其理至順，故令後嗣易繼之耳，非謂演易也。」`是以業隆於繈保而崇冠乎二后。`孟康曰：「繈保謂成王也。二后謂文武也。周公負成王以致太平，功德冠於文武者，遵成法易故也。」`揆厥所元，終都攸卒，`師古曰：「元，始也。都，於也。攸，所也。卒亦終也。言度其所始，究其所終也。」`未有殊尤絕迹可考於今者也。`師古曰：「尤，異也。考，校也。言不得與漢校其德也。」`然猶躡梁甫，登大山，建顯號，施尊名。大漢之德，逢涌原泉，沕潏曼羨，`師古曰：「逢讀曰烽。言如烽火之升，原泉之流也。沕潏曼羨，盛大之意也。沕音勿。潏音聿。羨音弋扇反。」`旁魄四塞，雲布霧散，`師古曰：「旁魄，廣被也。魄音步各反。」`上暢九垓，下泝八埏。`服虔曰：「暢，達也。垓，重也。天有九重。」如淳曰：「淮南云若士謂盧敖：『吾與汗漫期乎九垓之上。』」孟康曰：「泝，流也。埏，地之八際也。言德上達於九重之天，下流於地之八際。」師古曰：「埏，本音延，合韻音弋戰反。淮南子作八夤也。」`懷生之類，沾濡浸潤，協氣橫流，武節焱逝，`師古曰：「言和氣橫被四表，威武如焱之盛。」`爾陿游原，逈闊泳末，`孟康曰：「爾，近也。原，本也。逈，遠也。闊，廣也。泳，浮也。恩德比之於水，近者游其原，遠者浮其末也。」`首惡鬱沒，闇昧昭晰，`師古曰：「始為惡者皆即湮滅，素暗昧者皆得光明也。晰音之舌反。」`昆蟲闓懌，回首面內。`文穎曰：「闓、懌，皆樂也。」師古曰：「闓讀曰凱。言四方幽遐，皆懷和樂，回首革面，而內嚮也。」`然后囿騶虞之珍群，徼麋鹿之怪獸，`師古曰：「言騶虞自擾而充苑囿，怪獸自來若入徼塞。言符瑞之盛也。徼音工釣反。」`導一莖六穗於庖，`鄭氏曰：「導，擇也。一莖六穗，謂嘉禾之米，於庖厨以供祭祀也。」`犧雙觡共抵之獸，`服虔曰：「犧，牲也。觡，角也。抵，本也。武帝獲白麟，兩角共一本，因以為牲也。」`獲周餘放龜于岐，`文穎曰：「周放畜餘龜於池沼之中，至漢得之於岐山之旁。龜能吐故納新，千歲不死也。」`招翠黃乘龍於沼。`張揖曰：「乘龍，四龍也。」孟康曰：「翠黃，乘黃也，龍翼馬身，黃帝乘之而仙。言見乘黃而招呼之。禮樂志曰『訾黃其何不來下』。余吾渥洼水中出神馬，故曰乘龍於沼也。」師古曰：「此說非也。言招致翠黃及乘龍於池沼耳。乘音食證反。春秋傳曰『帝賜之乘龍』。」 `鬼神接靈圉，賔於閒館。`文穎曰：「是時上求神仙之人，得上郡之巫長陵女子，能與鬼神交接，治病輒愈，置於上林苑中，號曰神君。有似於古之靈圉，禮待之於閒館舍中也。」師古曰：「閒讀曰閑。」`竒物譎詭，俶儻窮變。`師古曰：「俶音吐歷反。」`欽哉，符瑞臻茲，猶以為薄，不敢道封禪。蓋周躍魚隕杭，休之以燎。`應劭曰：「杭，舟也。休，美也。」師古曰：「燎，祭天也。謂武王伐紂，白魚入于王舟，俯取以燎。」`微夫斯之為符也，以登介丘，不亦恧乎！`服虔曰：「介，大也。丘，山也。言周以白魚為瑞，登太山封禪，不亦慚乎？」`進攘之道，何其爽與？`張揖曰：「進，周也。攘，漢也。爽，差也。言周未可封禪而封，為進；漢可封禪而不為，為攘也。」師古曰：「攘，古讓字也。」`

　　於是大司馬進曰：`文穎曰：「大司馬，上公，故先進議也。」`「陛下仁育群生，義征不譓，`文穎曰：「譓，順也。」`諸夏樂貢，百蠻執贄，`師古曰：「夏，大也。諸夏謂中國之人，比蠻夷為大也。」`德牟徃初，功無與二，`師古曰：「牟，等也。」`休烈液洽，符瑞衆變，期應紹至，不特創見。`師古曰：「言符瑞衆多，應期相續而至，不獨初創而見也。」`意者太山、梁父設壇場望幸，蓋號以況榮，`孟康曰：「意者，言太山、梁父設壇場，望聖帝往封禪記號以表榮名也。」師古曰：「幸，臨幸也。蓋，發語辭也。」`上帝垂恩儲祉，將以慶成，`師古曰：「上帝，天也。言垂恩於下，豫積祉福，用慶告成之禮。」`陛下嗛讓而弗發也。`張揖曰：「不肯發意往也。」師古曰：「嗛，古謙字。」`挈三神之歡，缺王道之儀，`應劭曰：「挈，絕也。缺，闕也。」如淳曰：「三神，地祇、天神、山岳也。」師古曰：「挈音口計反。」`群臣恧焉。`師古曰：「恧，愧也，音女六反。」`或謂且天為質闇，示珍符固不可辭；`師古曰：「言天道質昧，以符瑞見意，不可辭讓也。」`若然辭之，是泰山靡記而梁甫罔幾也。`張揖曰：「泰山之上無所表記，梁父壇場無所庶幾也。」`亦各並時而榮，咸濟厥世而屈，說者尚何稱於後，而云七十二君哉？`應劭曰：「屈，絕也。言古帝王若但各一時之榮，畢世而絕者，則說者無從顯稱於後也。」師古曰：「屈音其勿反。」`夫脩德以錫符，奉符以行事，不為進越也。`文穎曰：「越，踰也。不為苟進踰禮也。」`故聖王弗替，而脩禮地祇，謁款天神，`文穎曰：「謁，告也。款，誠也。」師古曰：「替，廢也。不廢封禪之事也。」`勒功中岳，以章至尊，`張揖曰：「蓋先禮中岳而幸太山也。」師古曰：「章，明也。」`舒盛德，發號榮，受厚福，以浸黎民。皇皇哉斯事，天下之壯觀，王者之卒業，不可貶也。`師古曰：「皇皇，盛貌也。卒，終也，字或作本，或作丕，丕，大也。」`願陛下全之。`張揖曰：「願以封禪全其終也。」`而后因雜縉紳先生之略術，使獲曜日月之末光絕炎，以展采錯事。`文穎曰：「采，官也。使諸儒記功著業，得觀日月末光殊絕之明，以展其官職，設錯其事業也。」李竒曰：「炎音火之光炎。」師古曰：「炎音弋贍反。錯音千故反。」`猶兼正列其義，祓飾厥文，作春秋一蓺。`孟康曰：「猶作春秋者，正天時，列人事也。言諸儒旣得展事業，因兼正天時，列人事，敘述大義為一經也。」師曰：「祓，除也。祓飾者，言除去舊事，更飾新文也。祓音敷勿反。」`將襲舊六為七，攄之無窮，`文穎曰：「六經加一為七也。」師古曰：「攄，布也，音丑居反。」`俾萬世得激清流，揚微波，蜚英聲，騰茂實。`師古曰：「蜚，古飛字。」`前聖之所以永保鴻名而常為稱首者用此。`師古曰：「稱音尺孕反。」`宜命掌故悉奏其儀而覽焉。」`師古曰：「掌故，太常官屬，主故事者。」`

　　於是天子沛然改容，曰：「俞乎，朕其試哉！」`師古曰：「沛然，感動之意也。俞者，然也，然其所請也。沛音普大反。俞音踰。」`乃遷思回慮，緫公卿之議，詢封禪之事，詩大澤之博，廣符瑞之富。`孟康曰：「詩所以詠功德，謂下四章之頌也。大澤之博，謂『自我天覆，雲之油油』也。廣符瑞之富，謂『斑斑之獸』以下三章，言符應廣大富饒也。」`遂作頌曰：

　　自我天覆，雲之油油。`蘇林曰：「油音油麻之油。」李竒曰：「油油，雲行貌。孟子曰『油然作雲，沛然下雨』。」`甘露時雨，厥壤可游。`師古曰：「言雨霧滂沛，其澤可以游泳也。」`滋液滲漉，何生不育！`師古曰：「滲漉，謂潤澤下究，故無生而不育也。滲音山禁反。漉音鹿。」`嘉穀六穗，我穡曷蓄？`李竒曰：「我之稼穡，何等不蓄積？」`

　　匪唯雨之，又潤澤之；匪唯偏我，汜布護之；`師古曰：「汜，普也。布護，言遍布也。氾音敷劔反。」`萬物熙熙，懷而慕之。名山顯位，望君之來。君兮君兮，侯不邁哉！`師古曰：「侯，何也。邁，行也。言君何不行封禪。」`

　　般般之獸，樂我君囿；白質黑章，其儀可喜；`師古曰：「謂騶虞也。般字與斑同耳，從丹青之丹。喜音許記反。」`旼旼穆穆，君子之態。`孟康曰：「旼旼，和也。穆穆，敬也。言容態和且敬，有似君子也。」張揖曰：「旼音旻。」`蓋聞其聲，今視其來。`師古曰：「言往昔但聞其聲，今親見其來也。來合韻音郎代反。」`厥塗靡從，天瑞之徵。`文穎曰：「其來之道何從乎？此乃天瑞之應也。」`茲爾於舜，虞氏以興。`文穎曰：「百獸舞，則騶虞在其中也。」`

　　濯濯之麟，游彼靈畤。孟冬十月，君徂郊祀。`文穎曰：「濯濯，肥也。武帝冬幸雍，祠五畤，獲白麟也。」師古曰：「濯音直角反。大雅靈臺之詩云『麀鹿濯濯』。」`馳我君輿，帝用享祉。`文穎曰：「馳我君車之前也。」師古曰：「帝，天帝也。以此祭天，天旣享之，答以祉福也。」`三代之前，蓋未甞有。

　　宛宛黃龍，興德而升；`文穎曰：「起至德而見也。」`采色玄耀，炳炳煇煌。`師古曰：「玄讀曰炫。煇煌，光貌。煇音下本反。」`正陽顯見，覺寤黎烝。`文穎曰：「陽，明也。」師古曰：「黎烝，衆庶也。」`於傳載之，云受命所乘。`師古曰：「謂易云『時乘六龍以御天也』。」`

　　厥之有章，不必諄諄。`文穎曰：「天之所命，表以符瑞，章明其德，不必諄諄然有語言也。」師古曰：「諄諄，告喻之熟也，音之純反。」`依類託寓，諭以封巒。`文穎曰：「寓，寄也。巒，山也。言依事類託寄，以喻封禪。」`

　　披蓺觀之，天人之際已交，上下相發允荅。聖王之事，兢兢翼翼。`師古曰：「兢兢，戒也。翼翼，敬也。」`故曰於興必慮衰，安必思危。是以湯武至尊嚴，不失肅祗，`師古曰：「言居天子之位，猶不忘恭敬也。」`舜在假典，顧省厥遺：`師古曰：「在，察也。假，大也。典，則也。言舜察琁璣玉衡，恐己政化有所遺失，不合天心。今漢亦當順天意而封禪也。」`此之謂也。

相如旣卒五歲，上始祭后土。八年而遂禮中岳，封于太山，至梁甫，禪肅然。

相如它所著，若遺平陵侯書、與五公子相難、屮木書篇，不采，采其尤著公卿者云。

贊曰：司馬遷稱「春秋推見至隱，`李竒曰：「隱猶微也。言其義顯而文隱，若隱公見弒死，而經不書，隱諱之也。」`易本隱以之顯，`張揖曰：「作八卦以通神明之德，是本隱也。有天道焉，有地道焉，有人道焉，以類萬物之情，是之顯也。」師古曰：「之，往也。」`大雅言王公大人，而德逮黎庶，`張揖曰：「謂文王、公劉在位，大人之德下及衆民者也。」`小雅譏小己之得失，其流及上。`張揖曰：「己，詩人自謂也。己小有得失，不得其所，作詩流言，以諷其上也。」師古曰：「小己者，謂卑少之人，以對上言大人耳。」`所言雖殊，其合德一也。相如雖多虛辭濫說，然要其歸引之於節儉，此亦詩之風諫何異？」`師古曰：「風讀曰諷，次下亦同。」`楊雄以為靡麗之賦，勸百而風一，`師古曰：「奢靡之辭多，而節儉之言少也。」`猶騁鄭衞之聲，曲終而奏雅，不已戲乎！`張揖曰：「不亦輕戲乎哉！」`

* * *

 [上卷](057.md) / [漢書目錄](a02.md) / [下卷](058.md) /			  

    