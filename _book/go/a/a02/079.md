 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷七十九 ‧ 馮奉世傳第四十九`   

* * *

 馮奉世字子明，上黨潞人也，`師古曰：「潞音路。」`徙杜陵。其先馮亭，為韓上黨守。秦攻上黨，絕太行道，`師古曰：「太行，山名，險道所經行也。行音胡郎反。」`韓不能守，馮亭乃入上黨城守於趙。`師古曰：「據守上黨城而以降趙。」`趙封馮亭為華陽君，與趙將括距秦，`師古曰：「括，趙括，趙奢之子也。」`戰死於長平。宗族繇是分散，`師古曰：「繇讀與由同。」`或留潞，或在趙。在趙者為官帥將，`師古曰：「帥音所類反，字或作師，其義兩通。」`官帥將子為代相。及秦滅六國，而馮亭之後馮毋擇、馮去疾、馮劫皆為秦將相焉。

漢興，文帝時馮唐顯名，即代相子也。至武帝末，奉世以良家子選為郎。昭帝時，以功次補武安長。失官，年三十餘矣，乃學春秋涉大義，讀兵法，前將軍韓增奏以為軍司空令。本始中，從軍擊匈奴。軍罷，復為郎。

先是時，漢數出使西域，多辱命不稱，或貪汙，為外國所苦。`師古曰：「苦謂困辱之。」`是時烏孫大有擊匈奴之功，而西域諸國新輯，`師古曰：「輯與集同。集，和也。」`漢方善遇，欲以安之，選可使外國者。前將軍增舉奉世以衞候使持節送大宛諸國客。至伊修城，`師古曰：「伊修城在鄯善國，漢於其中置屯田吏士也。」`都尉宋將言莎車與旁國共攻殺漢所置莎車王萬年，`師古曰：「莎車，國名；萬年，其王名也。莎音素和反。」`并殺漢使者奚充國。時匈奴又發兵攻車師城，不能下而去。莎車遣使揚言北道諸國已屬匈奴矣，於是攻劫南道，與歃盟畔漢，從鄯善以西皆絕不通。`師古曰：「鄯音善。」`都護鄭吉、校尉司馬意皆在北道諸國間。奉世與其副嚴昌計，以為不亟擊之，`師古曰：「亟，急也，音居力反。」`則莎車日彊，其埶難制，必危西域。遂以節諭告諸國王，因發其兵，南北道合萬五千人進擊莎車，攻拔其城。莎車王自殺，傳其首詣長安。諸國悉平，威振西域。奉世乃罷兵以聞。宣帝召見韓增，曰：「賀將軍所舉得其人。」奉世遂西至大宛。大宛聞其斬莎車王，敬之異於它使。得其名馬象龍而還。`師古曰：「言馬形似龍者。」`上甚說，`師古曰：「說讀曰悅。」`下議封奉世。`師古曰：「下其事令議之。」`丞相、將軍皆曰：「春秋之義，大夫出疆，有可以安國家，則顓之可也。`師古曰：「顓與專同。」`奉世功效尤著，宜加爵土之賞。」少府蕭望之獨以奉世奉使有指，`師古曰：「本為送諸國客。」`而擅矯制違命，發諸國兵，雖有功效，不可以為後法。即封奉世，開後奉使者利，以奉世為比，`師古曰：「比音必寐反。」`爭遂發兵，`師古曰：「遂，競也。」`要功萬里之外，為國家生事於夷狄。漸不可長，奉世不宜受封。上善望之議，以奉世為光祿大夫、水衡都尉。

元帝即位，為執金吾。上郡屬國歸義降胡萬餘人反去。初，昭帝末，西河屬國胡伊酋若王亦將衆數千人畔，`師古曰：「酋音才由反。」`奉世輒持節將兵追擊。`師古曰：「言西河、上郡羌胡反畔，子明再追擊之。」`右將軍典屬國常惠薨，奉世代為右將軍典屬國，加諸吏之號。數歲，為光祿勳。

永光二年秋，隴西羌彡姐旁種反，`師古曰：「彡音所廉反，又音先廉反。姐音紫。今西羌尚有此姓，而彡音先冉反。」`詔召丞相韋玄成、御史大夫鄭弘、大司馬車騎將軍王接、左將軍許嘉、右將軍奉世入議。是時，歲比不登，`師古曰：「比，頻也。登，成也。」`京師穀石二百餘，`師古曰：「一石直二百餘錢也。下皆類此。」`邊郡四百，關東五百。四方飢饉，朝庭方以為憂，而遭羌變。玄成等漠然莫有對者。`師古曰：「漠，無聲也，音莫。」`奉世曰：「羌虜近在竟內背畔，`師古曰：「竟讀曰境。」`不以時誅，亡以威制遠蠻。臣願帥師討之。」上問用兵之數，對曰：「臣聞善用兵者，役不再興，糧不三載，故師不乆暴而天誅亟決。`師古曰：「暴，露也。亟，急也，音居力反。」`往者數不料敵，`師古曰：「料，量也，音聊。」`而師至於折傷；再三發軵，`如淳曰：「軵，推也。淮南子曰『內郡軵車而餉』。音而隴反。」`則曠日煩費，威武虧矣。今反虜無慮三萬人，`師古曰：「無慮，舉凡之言也，無小思慮而大計也。」`法當倍用六萬人。然羌戎弓矛之兵耳，器不屖利，`如淳曰：「今俗刀兵利為屖。」晉灼曰：「屖，堅也。」師古曰：「晉說是。」`可用四萬人，一月足以決。」丞相、御史、兩將軍皆以為民方收斂時，未可多發；萬人屯守之，且足。奉世曰：「不可。天下被飢饉，士馬羸秏，`師古曰：「秏，減也，音呼到反。」`守戰之備乆廢不簡，`師古曰：「簡謂選揀。」`夷狄皆有輕邊吏之心，而羌首難。`師古曰：「言創首為寇難也。」`今以萬人分屯數處，虜見兵少，必不畏懼，戰則挫兵病師，守則百姓不救。如此，怯弱之形見，羌人乘利，諸種並和，`師古曰：「和，應也，音胡卧反。」`相扇而起，臣恐中國之役不得止於四萬，非財幣所能解也。故少發師而曠日，`師古曰：「曠，空也，空費其日而無功也。」`與一舉而疾決，利害相萬也。」`師古曰：「相比則為萬倍也。」`固爭之，不能得。有詔益二千人。

於是遣奉世將萬二千人騎，以將屯為名。`師古曰：「且云領兵屯田，不言討賊。」`典屬國任立、護軍都尉韓昌為偏裨，到隴西，分屯三處。典屬國為右軍，屯白石；護軍都尉為前軍，屯臨洮；奉世為中軍，屯首陽西極上。`如淳曰：「西極，山名也。」`前軍到降同阪，`師古曰：「陂，平阪也。降同者，阪名也。阪音府板反。降音下江反。陂音普何反。」`先遣校尉在前與羌爭地利，又別遣校尉救民於廣陽谷。羌虜盛多，皆為所破，殺兩校尉。奉世具上地形部衆多少之計，願益三萬六千人乃足以決事。書奏，天子大為發兵六萬餘人，拜太常弋陽侯任千秋為奮武將軍以助焉。奉世上言：「願得其衆，不須煩大將。」因陳轉輸之費。

上於是以璽書勞奉世，且讓之，`師古曰：「讓，責也，責其不須大將。」`曰：「皇帝問將兵右將軍，`師古曰：「官為右將軍而將兵在外，故謂之將兵右將軍也。」`甚苦暴露。羌虜侵邊境，殺吏民，甚逆天道，故遣將軍帥士大夫行天誅。以將軍材質之美，奮精兵，誅不軌，百下百全之道也。今乃有畔敵之名，`如淳曰：「不敢當敵攻戰，為畔敵也。」`大為中國羞。以昔不閑習之故邪？`師古曰：「言未甞當羌虜，不測其形便。」`以恩厚未洽，信約不明也？`師古曰：「言將軍恩惠未洽於士卒，又不能明其約誓，使在下信也。」`朕甚怪之。上書言羌虜依深山，多徑道，不得不多分部遮要害，須得後發營士，足以決事，部署已定，埶不可復置大將，聞之。前為將軍兵少，不足自守，故發近所騎，日夜詣，`師古曰：「近所，隨近之處也。日夜，言兼行不休息也。詣，詣軍所。」`非為擊也。`師古曰：「助其守。」`今發三輔、河東、弘農越騎、迹射、佽飛、彀者、羽林孤兒及呼速絫、嗕種，`劉德曰：「嗕音辱，羌別種也。彀者，謂能張弩者也。彀音工豆反。絫音力追反。嗕音乃彀反。」`方急遣。`師古曰：「言令速至軍所也。」`且兵，凶器也，必有成敗者，患策不豫定，料敵不審也，故復遣奮武將軍。兵法曰大將軍出必有偏裨，所以揚威武，參計策，將軍又何疑焉？夫愛吏士，得衆心，舉而無悔，禽敵必全，將軍之職也。若乃轉輸之費，則有司存，將軍勿憂。須奮武將軍兵到，`師古曰：「須，待也。」`合擊羌虜。」

十月，兵畢至隴西。十一月，並進。羌虜大破，斬首數千級，餘皆走出塞。兵未決閒，漢復發募士萬人，拜定襄太守韓安國為建威將軍。`師古曰：「自別有此安國，非武帝時人也。」`未進，聞羌破，還。上曰：「羌虜破散創艾，`師古曰：「創艾謂懲懼也。創音初向反。艾讀曰乂。」`亡逃出塞，其罷吏士，頗留屯田，備要害處。」

明年二月，奉世還京師，更為左將軍，光祿勳如故。其後錄功拜爵，下詔曰：「羌虜桀黠，賊害吏民，攻隴西府寺，燔燒置亭，`師古曰：「置謂置驛之所也。」`絕道橋，甚逆天道。左將軍光祿勳奉世前將兵征討，斬捕首虜八千餘級，鹵馬牛羊以萬數。賜奉世爵關內侯，食邑五百戶，黃金六十斤。」裨將、校尉三十餘人，皆拜。

後歲餘，奉世病卒。居爪牙官前後十年，為折衝宿將，功名次趙充國。

奮武將軍任千秋者，其父宮，昭帝時以丞相徵事捕斬反者左將軍上官桀，封侯，宣帝時為太常，薨。千秋嗣後，復為太常。成帝時，樂昌侯王商代奉世為左將軍，而千秋為右將軍，後亦為左將軍。子孫傳國，至王莽乃絕云。

奉世死後二年，西域都護甘延壽以誅郅支單于封為列侯。時丞相匡衡亦用延壽矯制生事，據蕭望之前議，以為不當封，而議者咸美其功，上從衆而侯之。於是杜欽上疏，追訟奉世前功曰：「前莎車王殺漢使者，約諸國背畔。`師古曰：「約謂共為契約。」`左將軍奉世以衞候便宜發兵誅莎車王，策定城郭，`師古曰：「城郭者，謂西域諸國為城郭而居者。」`功施邊境。議者以奉世奉使有指，春秋之義亡遂事，漢家之法有矯制，`師古曰：「無遂事者，謂臨時制宜，前事不可必遂也。漢家之法，擅矯詔命，雖有功勞不加賞也。」`故不得侯。今匈奴郅支單于殺漢使者，亡保康居，都護延壽發城郭兵屯田吏士四萬餘人以誅斬之，封為列侯。臣愚以為比罪則郅支薄，量敵則莎車衆，用師則奉世寡，計勝則奉世為功於邊境安，慮敗則延壽為禍於國家深。其違命而擅生事同，延壽割地封，而奉世獨不錄。臣聞功同賞異則勞臣疑，罪鈞刑殊則百姓惑；疑生無常，惑生不知所從；亡常則節趨不立，`師古曰：「趨讀曰趣。趣謂意所嚮。」`不知所從則百姓無所措手足。`師古曰：「措，置也，音千故反。」`奉世圖難忘死，信命殊俗，`師古曰：「圖難，謀除國難也。信讀曰伸。」`威功白著，為世使表，`師古曰：「白著謂顯明也。表猶首。」`獨抑厭而不揚，`師古曰：「厭音一涉反。」`非聖主所以塞疑厲節之意也。願下有司議。」上以先帝時事，不復錄。

奉世有子男九人，女四人。長女媛以選充後宮，為元帝昭儀，產中山孝王。元帝崩，媛為中山太后，隨王就國。奉世長子譚，太常舉孝廉為郎，功次補天水司馬。`如淳曰：「漢注邊郡置都尉及千人、司馬，皆不治民也。」`奉世擊西羌，譚為校尉，隨父從軍有功，未拜病死。譚弟野王、逡、立、參至大官。`師古曰：「逡音千旬反。」`

野王字君卿，受業博士，通詩。少以父任為太子中庶子。年十八，上書願試守長安令。宣帝竒其志，問丞相魏相，相以為不可許。後以功次補當陽長，遷為櫟陽令，徙夏陽令。元帝時，遷隴西太守，以治行高，入為左馮翊。歲餘，而池陽令並素行貪汙，輕野王外戚年少，治行不改。野王部督郵掾祋祤趙都案驗，`師古曰：「都，祋祤人而為掾也。祋音丁活反，又音丁外反。祤音許羽反。」`得其主守盜十金罪，收捕。並不首吏，`師古曰：「不首吏，謂不伏從收捕也。」`都格殺。並家上書陳冤，事下廷尉。都詣吏自殺以明野王，京師稱其威信，遷為大鴻臚。

數年，御史大夫李延壽病卒，在位多舉野王。上使尚書選弟中二千石，`師古曰：「定其高下之差也。」`而野王行能第一。上曰：「吾用野王為三公，後世必謂我私後宮親屬，以野王為比。」`師古曰：「比，例也，音必寐反。」`乃下詔曰：「剛彊堅固，確然亡欲，大鴻臚野王是也。心辨善辭，可使四方，少府五鹿充宗是也。廉絜節儉，太子少傅張譚是也。其以少傅為御史大夫。」上繇下第而用譚，`師古曰：「繇讀與由同。」`越次避嫌不用野王，以昭儀兄故也。野王乃歎曰：「人皆以女寵貴，我兄弟獨以賤！」野王雖不為三公，甚見器重，有名當世。

成帝立，有司奏野王王舅，不宜備九卿。以秩出為上郡太守，`如淳曰：「以鴻臚秩為太守。」`加賜黃金百斤。朔方剌史蕭育奏封事，薦言「野王行能高妙，內足與圖身，外足以慮化。`師古曰：「圖，謀；慮，思也。」`竊惜野王懷國之寶，而不得陪朝廷與朝者並。野王前以王舅出，以賢復入，明國家樂進賢也。」上自為太子時聞知野王。會其病免，復以故二千石使行河隄，因拜為琅邪太守。是時，成帝長舅陽平侯王鳳為大司馬大將軍，輔政八九年矣，時數有灾異，京兆尹王章譏鳳顓權不可任用，薦野王代鳳。上初納其言，而後誅章，語在元后傳。於是野王懼不自安，遂病，滿三月賜告，與妻子歸杜陵就醫藥。大將軍鳳風御史中丞劾奏野王`師古曰：「風讀曰諷。」`賜告養病而私自便，`師古曰：「便，安也，音頻面反。」`持虎符出界歸家，奉詔不敬。杜欽時在大將軍莫府，欽素高野王父子行能，奏記於鳳，為野王言曰：「竊見令曰，吏二千石告，過長安謁，`如淳曰：「謁者，自白得告也。律，吏二千石以上告歸歸寧，道不過行在所者，便道之官無辭。」`不分別予賜。`如淳曰：「予，予告也。賜，賜告也。」`今有司以為予告得歸，賜告不得，是一律兩科，失省刑之意。`師古曰：「省，減也，音所領反。」`夫三最予告，令也；`師古曰：「在官連有三最，則得予告也。」`病滿三月賜告，詔恩也。令告則得，詔恩則不得，失輕重之差。又二千石病賜告得歸有故事，不得去郡亡著令。`如淳曰：「律施行無不得去郡之文也。」`傳曰：『賞疑從予，所以廣恩勸功也；`師古曰：「疑當賞不當賞則與之，疑厚薄則從厚。」`罰疑從去，所以慎刑，闕難知也。』`師古曰：「疑當罰不當罰則赦之，疑輕重則從輕。」`今釋令與故事而假不敬之法，`師古曰：「釋，廢棄也。假謂假託法律而致其罪。」`甚違闕疑從去之意。即以二千石守千里之地，任兵馬之重，不宜去郡，將以制刑為後法者，則野王之罪，在未制令前也。刑賞大信，不可不慎。」鳳不聽，竟免野王。郡國二千石病賜告不得歸家，自此始。

初，野王嗣父爵為關內侯，免歸。數年，年老，終于家。子座嗣爵，`師古曰：「座音才戈反。」`至孫坐中山太后事絕。

逡字子產，通易。太常察孝廉為郎，補謁者。建昭中，選為復土校尉。光祿勳于永舉茂材，為美陽令。功次遷長樂屯衞司馬，清河都尉，隴西太守。治行廉平，年四十餘卒。為都尉時，言河隄方略，在溝洫志。

立字聖卿，通春秋。以父任為郎，稍遷諸曹。竟寧中，以王舅出為五原屬國都尉。數年，遷五原太守，徙西河、上郡。立居職公廉，治行略與野王相似，而多知有恩貸，`師古曰：「貸音吐戴反。」`好為條敎。吏民嘉美野王、立相代為太守，歌之曰：「大馮君，小馮君，兄弟繼踵相因循，聦明賢知惠吏民，政如魯、衞德化鈞，周公、康叔猶二君。」`師古曰：「論語稱孔子曰『魯衞之政，兄弟也。』言周公、康叔親則兄弟，治國之政又相似。」`後遷為東海太守，下溼病痺。`師古曰：「東海土地下溼，故立病痺也。痺音必寐反。」`天子聞之，徙立為太原太守。更歷五郡，`師古曰：「更音工衡反。」`所居有迹。年老卒官。

參字叔平，學通尚書。少為黃門郎給事中，宿衞十餘年。參為人矜嚴，好修容儀，進退恂恂，甚可觀也。`師古曰：「恂恂，謹信之貌，音荀。」`參，昭儀少弟，行又敕備，以嚴見憚，終不得親近侍帷幄。竟寧中，以王舅出補渭陵食官令。`如淳曰：「給陵上祭祀之事。」`以數病徙為寢中郎，`師古曰：「亦渭陵之寢郎也。」`有詔勿事。`張晏曰：「不與勞役，職事擾之。」師古曰：「雖居其官，不親職也。」`陽朔中，中山王來朝，參擢為上河農都尉。`師古曰：「上河在西河富平，於此為農都尉。」`病免官，復為渭陵寢中郎。永始中，超遷代郡太守。以邊郡道遠，徙為安定太守。數歲，病免，復為諫大夫，使領護左馮翊都水。綏和中，立定陶王為皇太子，以中山王見廢，`師古曰：「見廢，謂不得為漢嗣也。」`故封王舅參為宜鄉侯，以慰王意。參之國，上書願至中山見王、太后。行未到而王薨。王病時，上奏願貶參爵以關內侯食邑留長安。上憐之，下詔曰：「中山孝王短命早薨，願以舅宜鄉侯參為關內侯，歸家，朕甚愍之。其還參京師，以列侯奉朝請。」五侯皆敬憚之。`師古曰：「王氏五侯也。」`丞相翟方進亦甚重焉，數謂參：「物禁太甚。`師古曰：「言萬物之禁，在於太甚，人道亦當隨時，不宜獨異。」`君侯以王舅見廢，不得在公卿位，今五侯至尊貴也，與之並列，宜少詘節卑體，視有所宗。`師古曰：「視讀曰示。宗，尊也。」`而君侯盛修容貌以威嚴加之，此非所以下五侯而自益者也。」`師古曰：「下音胡亞反。」`參性好禮儀，終不改其恒操。頃之，哀帝即位，帝祖母傅太后用事，追怨參姉中山太后，陷以祝詛大逆之罪，語在外戚傳。參以同產當相坐，謁者承制召參詣廷尉，參自殺。且死，仰天嘆曰：「參父子兄弟皆備大位，身至封侯，今被惡名而死，姉弟不敢自惜，傷無以見先人於地下！」死者十七人，衆莫不憐之。宗族徙歸故郡。

贊曰：詩稱「抑抑威儀，惟德之隅」。`師古曰：「大雅抑之詩也。抑抑，密也。隅，廉也。言有密靜之德，審於威儀，則其持心有廉隅。」`宜鄉侯參鞠躬履方，`師古曰：「鞠躬，謹敬貌。履方，踐方直之道也。鞠音居六反。」`擇地而行，可謂淑人君子，然卒死於非罪，`師古曰：「卒，終也。」`不能自免，哀哉！讒邪交亂，貞良被害，自古而然。故伯竒放流，`師古曰：「說苑云王國子前母子伯竒，後母子伯封，兄弟相重。後母欲令其子立為太子，乃譖伯竒，而王信之，乃放伯竒也。」`孟子宮刑，`張晏曰：「寺人孟子，賢者，被讒見宮刑，作巷伯之詩也。」`申生雉經，`師古曰：「國語云晉獻公黜太子申生，乃雉經于新城之廟。蓋為俛頸閉氣而死，若雉之為。」`屈原赴湘，`師古曰：「楚辭漁父之篇云屈原曰『寧赴湘流，葬於江魚腹中』也。」`小弁之詩作，離騷之辭興。`師古曰：「小弁，小雅篇名也，太子之傅作焉，刺幽王信讒，黜申后而放太子宜咎也。離騷經，屈原所作也。離，遭也。騷，憂也。遭憂而作辭。弁音盤。」`經曰：「心之憂矣，涕旣隕之。」`師古曰：「即小弁之詩也。隕，墜也。」`馮參姉弟，亦云悲矣！

* * *

[上卷](078.md) / [漢書目錄](a02.md) / [下卷](080.md) /			  

    