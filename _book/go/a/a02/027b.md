 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷二十七中之上 ‧ 五行志第七中之上`

* * *

經曰：「羞用五事。一曰貌，二曰言，三曰視，四曰聽，五曰思。`應劭曰：「思，思慮。」`貌曰恭，言曰從，視曰明，聽曰聦，思曰𧮲。`應劭曰：「𧮲，通也，古文作睿。」`恭作肅，從作艾，`師古曰：「艾讀曰乂。乂，治也。其下亦同。」`明作悊，聦作謀，`應劭曰：「上聦則下謀，故聦為謀也。」`𧮲作聖。`張晏曰：「𧮲通達以至於聖。」`休徵：`孟康曰：「善行之驗也。」`曰肅，時雨若；`應劭曰：「居上而敬，則雨順之。」`艾，時陽若；`應劭曰：「君政治，則陽順之。」`悊，時奧若；`應劭曰：「悊，明也。」師古曰：「奧讀曰燠。燠，溫也，音於六反。其下亦同。」`謀，時寒若；聖，時風若。`師古曰：「凡言時者，皆謂行得其道，則寒暑風雨以時應而順之。」`咎徵：`師古曰：「言惡行之驗。」`曰狂，恒雨若；僭，恒陽若；`應劭曰：「僭，僭差。」`舒，恒奧若；急，恒寒若；霿，恒風若。」`服虔曰：「霿音人傋霿。」應劭曰：「人君![13-3d5d](../../imgs/13-3d5d.gif)霿鄙吝，則風不順之也。」師古曰：「凡言恒者，謂所行者失道，則寒暑風雨不時，而恒乆為災也。霿音莫豆反。傋![13-3d5d](../../imgs/13-3d5d.gif)，並音構，又音寇。」`

傳曰：「貌之不恭，是謂不肅，厥咎狂，厥罰恒雨，厥極惡。時則有服妖，時則有龜孽，`師古曰：「孽音魚列反。其下並同。」`時則有雞旤，`師古曰：「禍與禍同。」`時則有下體生上之痾，`韋昭曰：「若牛之足反出背上，下欲伐上之禍也。」師古曰：「痾音阿。」`時則有青眚青祥。`李竒曰：「內曰眚，外曰祥。」`唯金沴木。」`服虔曰：「沴，害也。」如淳曰：「沴音拂戾之戾，義亦同。」`

說曰：凡草物之類謂之妖。妖猶夭胎，言尚微。`師古曰：「夭音烏老反。」`蟲豸之類謂之孽。`師古曰：「有足謂之蟲，無足謂之豸。」`孽則牙孽矣。及六畜，謂之旤，言其著也。及人，謂之痾。痾，病貌，言寖深也。`師古曰：「寖，漸也。」`甚則異物生，謂之眚；自外來，謂之祥。祥猶禎也。氣相傷，謂之沴。沴猶臨莅，不和意也。每一事云「時則」以絕之，言非必俱至，或有或亡，或在前或在後也。

孝武時，夏侯始昌通五經，善推五行傳，以傳族子夏侯勝，下及許商，皆以敎所賢弟子。其傳與劉向同，唯劉歆傳獨異。貌之不恭，是謂不肅。肅，敬也。內曰恭，外曰敬。人君行己，體貌不恭，怠慢驕蹇，則不能敬萬事，失在狂易，故其咎狂也。`師古曰：「狂易，謂狂而易其常性。」`上嫚下暴，則陰氣勝，故其罰常雨也。水傷百穀，衣食不足，則姦軌並作，故其極惡也。一曰，民多被刑，或形貌醜惡，亦是也。風俗狂慢，變節易度，則為剽輕竒怪之服，`師古曰：「剽音匹妙反。」`故有服妖。水類動，故有龜孽。`如淳曰：「河魚大上，以為魚孽之比。」`於易，巽為雞，雞有冠距文武之貌。不為威儀，貌氣毀，故有雞旤。一曰，水歲雞多死及為怪，亦是也。上失威儀，則下有彊臣害君上者，故有下體生於上之痾。木色青，故有青眚青祥。凡貌傷者病木氣，木氣病則金沴之，衝氣相通也。於易，震在東方，為春為木也；兊在西方，為秋為金也；离在南方，為夏為火也；坎在北方，為冬為水也。春與秋，日夜分，寒暑平，是以金木之氣易以相變，故貌傷則致秋陰常雨，言傷則致春陽常旱也。至於冬夏，日夜相反，寒暑殊絕，水火之氣不得相併，故視傷常奧，聽傷常寒者，其氣然也。逆之，其極曰惡；順之，其福曰攸好德。`孟康曰：「政不順則致妖，順則致福也。」師古曰：「攸，所也，所好者德也。」`劉歆貌傳曰有鱗蟲之孽，羊旤，鼻痾。說以為於天文東方辰為龍星，故為鱗蟲；於易兊為羊，木為金所病，故致羊旤，與常雨同應。此說非是。春與秋，氣陰陽相敵，木病金盛，故能相并，唯此一事耳。旤與妖痾祥眚同類，不得獨異。

史記`師古曰：「此志凡稱史記者，皆謂司馬遷所撰也。」`成公十六年，公會諸侯于周，單襄公見晉厲公視遠步高，`師古曰：「單襄公，周卿士單子朝也。晉厲公，景公之子也，名州蒲。單音善。」`告公曰：「晉將有亂。」魯侯曰：「敢問天道也？抑人故也？」`師古曰：「抑，發語辭也。」`對曰：「吾非瞽史，`師古曰：「瞽，樂太師。史，太史。」`焉知天道？吾見晉君之容，殆必禍者也。夫君子目以定體，足以從之，`師古曰：「體定則目安，足之進退皆無違也。」`是以觀其容而知其心矣。目以處誼，足以步目。`師古曰：「視瞻得其宜，行步中其節也。」`晉侯視遠而足高，目不在體，而足不步目，其心必異矣。目體不相從，何以能乆？夫合諸侯，民之大事也，於是虖觀存亡。故國將無咎，其君在會，步言視聽必皆無讁，則可以知德矣。`師古曰：「謫，責也。無謫，謂得其義理無可咎責也。」`視遠，曰絕其誼；足高，曰棄其德；言爽，曰反其信；`師古曰：「爽，差也。」`聽淫，曰離其名。`師古曰：「淫，邪也。」`夫目以處誼，足以踐德，`師古曰：「踐，履也，所履皆德行也。」`口以庇信，`師古曰：「庇，覆也。言行相覆則為信矣。」`耳以聽名者也，故不可不慎。偏喪有咎；`師古曰：「苟喪其一，則有咎。」`旣喪，則國從之。`師古曰：「旣，盡也。若盡喪之，則國亦亡。」`晉侯爽二，吾是以云。」`張晏曰：「視遠一也，步高二也。」`後二年，晉人殺厲公。凡此屬，皆貌不恭之咎云。

左氏傳桓公十三年，楚屈瑕伐羅，鬬伯比送之，`師古曰：「屈瑕即莫囂也。鬬伯比，楚大夫。羅，國名，在南郡枝江西。」`還謂其馭曰：「莫嚻必敗，`師古曰：「莫囂，楚官名也。字或作敖，其音同。」`舉止高，心不固矣。」`師古曰：「止，足也。」`遽見楚子以告。`師古曰：「遽，速也。」`楚子使賴人追之，弗及。莫嚻行，遂無次，且不設備。`師古曰：「無次，不為次列也。」`及羅，羅人軍之，大敗。莫嚻縊死。

釐公十一年，周使內史過賜晉惠公命，`師古曰：「內史過，周大夫。晉惠公，夷吾也。諸侯即位，天子則賜命圭以為瑞。」`受玉，惰。`師古曰：「不敬其事也。」`過歸告王曰：「晉侯其無後乎！王賜之命，而惰於受瑞，先自棄也已，其何繼之有！禮，國之幹也；敬，禮之輿也。`師古曰：「無禮，則國不立，故謂之幹。無敬，則禮不行，故比之於輿。」`不敬則禮不行，禮不行則上下昏，何以長世！」二十一年，晉惠公卒，子懷公立，晉人殺之，更立文公。 

成公十三年，晉侯使郤錡乞師于魯，將事不敬。`師古曰：「郤錡，晉大夫駒伯也。乞師，欲以伐秦也。將事，致其君命也。錡音牛爾反。」`孟獻子曰：「郤氏其亡乎！`師古曰：「孟獻子，仲孫蔑。」`禮，身之幹也；敬，身之基也。`師古曰：「無禮，則身不立；不敬，則身不安也。」`郤子無基。且先君之嗣卿也，受命以求師，將社稷是衞，而惰棄君命也，不亡何為！」十七年，郤氏亡。

成公十三年，諸侯朝王，遂從劉康公伐秦。成肅公受脤于社，不敬。`服虔曰：「脤，祭社之肉也，盛以𧒏器，故謂之脤。」師古曰：「劉康公、成肅公，皆周大夫也。脤讀與𧒏同。以出師而祭社謂之宜。脤者，即宜社之肉也。𧒏，大蛤也，音上忍反。」`劉子曰：「吾聞之曰，民受天地之中以生，所謂命也。`師古曰：「劉子即康公也。中謂中和之氣。」`是以有禮義動作威儀之則，以定命也。能者養以之福，不能者敗以取旤，`師古曰：「之，往也。能養生者，則定禮義威儀，自致於福；不能者，則喪之以取禍亂。」`是故君子勤禮，小人盡力。勤禮莫如致敬，盡力莫如惇篤。敬在養神，篤在守業。國之大事，在祀與戎。祀有執膰，戎有受賑，`應劭曰：「膰，祭肉也。」師古曰：「膰音扶元反。」`神之大節。`師古曰：「交神之節。」`今成子惰，棄其命矣，其不反虖！」五月，成肅公卒。

成公十四年，衞定公享苦成叔，甯惠子相。`師古曰：「定公名臧。苦成叔，晉大夫郤犨也。晉使卻犨如衞，故定公享之。惠子，衞大夫甯殖也。相謂贊相其禮。」`苦成叔敖，`師古曰：「敖讀曰傲。其下並同。」`甯子曰：「苦成家其亡虖！古之為享食也，以觀威儀省旤福也。`師古曰：「食讀曰飤。」`故詩曰：『兕觥其觩，旨酒思柔，匪儌匪傲，萬福來求。』`張晏曰：「觥，罰爵也。飲酒和柔，無失禮可罰，罰爵徒觩然而已。」應劭曰：「言在位者不儌訐不倨傲也。」師古曰：「小雅桑扈之詩也。儌謂儌倖也。萬福，言其多也。謂飲酒者不儌倖，不傲慢，則福祿就而求之也。觩音虯。儌音工堯反。」`今夫子傲，取旤之道也。」後三年，苦成家亡。`師古曰：「十七年，晉攻郤氏，長魚矯以戈殺郤錡、郤犨、郤至，而滅其家。」`

襄公七年，衞孫文子聘于魯，君登亦登。`師古曰：「文子，衞大夫孫林父也。禮之登階，臣後君一等。」`叔孫穆子相，`師古曰：「穆子，叔孫豹。」`趨進曰：「諸侯之會，寡君未甞後衞君，今吾子不後寡君，寡君未知所過，吾子其少安！」`師古曰：「安，徐也。」`孫子亡辭，亦亡悛容。`師古曰：「悛，改也，音千全反。」`穆子曰：「孫子必亡。為臣而君，過而不悛，亡之本也。」十四年，孫子逐其君而外叛。`師古曰：「逐其君，謂衞獻公出奔齊也。外叛，謂以戚叛之。」`

襄公二十八年，蔡景侯歸自晉，入于鄭。`師古曰：「景侯名固，文侯之子也。」`鄭伯享之，不敬。子產曰：「蔡君其不免虖！`師古曰：「言不免於禍。」`日其過此也，君使子展往勞于東門，而敖。`師古曰：「日謂往日，始適晉之時也。子展，鄭大夫公孫舍之。」`吾曰：『猶將更之。』`師古曰：「更，改也。」`今還，受享而惰，迺其心也。`師古曰：「言心之所常行也。」`君小國，事大國，`師古曰：「言身為小國之君，而事於大國。」`而惰敖以為己心，將得死虖？君若不免，必由其子。淫而不父，`師古曰：「通太子之妻。」`如是者必有子旤。」三十年，為世子般所殺。`師古曰：「般讀與班同。」`

襄公三十一年，公薨。季武子將立公子裯，`師古曰：「裯，襄公之子，齊歸所生。裯音直留反。」`穆叔曰：「是人也，居喪而不哀，在慼而有嘉容，是謂不度。不度之人，鮮不為患，`師古曰：「穆叔，即叔孫穆子也。不度，不遵禮度也。鮮，少也，音先淺反。」`若果立，必為季氏憂。」武子弗聽，卒立之。比及葬，三易衰，衰衽如故衰。`師古曰：「衣前曰衽。言游戲無已也。比音必寐反。衰音千回反。衽音人禁反。」`是為昭公。立二十五年，聽讒攻季氏。兵敗，出奔，死于外。`師古曰：「謂薨于乾侯。」`

襄公三十一年，衞北宮文子見楚令尹圍之儀，`師古曰：「北宮文子，衞大夫也，名佗。令尹圍即公子圍，楚恭王之子也，時為令尹。文子從衞侯在楚，故見之。」`言於衞侯曰：「令尹似君矣，將有它志；`師古曰：「謂有為君之心，言語視瞻非其常。」`雖獲其志，弗能終也。」公曰：「子何以知之？」對曰：「詩云『敬慎威儀，惟民之則』，`師古曰：「大雅抑之詩也。則，法也。言君能慎其威儀，乃臣下所法効之。」`令尹無威儀，民無則焉。民所不則，以在民上，何以終世？」`師古曰：「遂以殺君篡國，而取敗於乾谿也。」`

昭公十一年夏，周單子會於戚，`師古曰：「單子，周大夫單成公也。戚，衞地。」`視下言徐。`應劭曰：「視下，視不登帶。言徐，不聞於表著。」`晉叔向曰：「單子其死虖！`師古曰：「叔向，晉大夫羊舌肸也。向音許兩反。」`朝有著定，`師古曰：「朝內列位有定處，所謂表著者也。著音直庶反，又音除。」`會有表，`師古曰：「會於野，設表以為位。」`衣有襘，帶有結。`師古曰：「襘，領之交會也。結，紳，紳帶之結也。襘音工外反。」`會朝之言必聞于表著之位，所以昭事序也；`師古曰：「昭，明也。」`視不過結襘之中，所以道容貌也。`師古曰：「道讀曰導。其下並同。」`言以命之，容貌以明之，失則有闕。今單子為王官伯，`師古曰：「伯，長也。」`而命事於會，視不登帶，言不過步，貌不道容而言不昭矣。不道不恭，不昭不從，無守氣矣。」`師古曰：「貌正曰恭，言正曰從。」`十二月，單成公卒。

昭公二十一年三月，葬蔡平公，蔡太子朱失位，位在卑。`師古曰：「不在正嫡之位，而以長幼序之。」`魯大夫送葬者歸告昭子。`師古曰：「昭子，叔孫婼。」`昭子歎曰：「蔡其亡虖！若不亡，是君也必不終。詩曰『不解於位，民之攸塈。』`師古曰：「大雅假樂之詩也。塈，息也。言在上者能率位不怠，則其臣下恃以安息也。解讀曰懈。塈音許旣反。」`今始即位而適卑，身將從之。」十月，蔡侯朱出奔楚。

晉魏舒合諸侯之大夫于翟泉，`應劭曰：「水名，今洛陽是也。」師古曰：「魏舒，晉卿魏獻子也。事在定公元年。志不書者，蓋闕文。」`將以城成周。魏子涖政，`師古曰：「謂代天子大夫為政，以臨其事。」`衞彪傒曰：「將建天子，而易位以令，非誼也。`師古曰：「傒，衞大夫。建天子，謂立天子之居也。傒音奚。」`大事奸誼，必有大咎。`師古曰：「奸，犯也，音干。」`晉不失諸侯，魏子其不免虖！」是行也，魏獻子屬役於韓簡子，`師古曰：「簡子，亦晉卿韓不信。以城周之功役委簡子也。屬音之欲反。」`而田於大陸，焚焉而死。`師古曰：「高平曰陸。因放火田獵而見燒殺也。說者或以為大陸即鉅鹿北大陸澤也。據會於狄泉，則其所田處固當在近，非大陸澤也。」`

定公十五年，邾隱公朝於魯，執玉高，其容仰。公受玉卑，其容俯。`師古曰：「隱公，邾子益也。玉，謂朝者之贄。」`子贛觀焉，`師古曰：「子贛，孔子弟子端木賜也。贛音貢。」`曰：「以禮觀之，二君者皆有死亡焉。夫禮，死生存亡之體也。將左右周旋，進退俯仰，於是虖取之；朝祀喪戎，於是虖觀之。今正月相朝，而皆不度，心已亡矣。`師古曰：「不度，不合法度。」`嘉事不體，何以能乆？`師古曰：「嘉事，嘉禮之事，謂朝祀也。不體，不得身體之節。」`高仰，驕也；卑俯，替也。`師古曰：「替，廢惰也。」`驕近亂，替近疾。君為主，其先亡虖！」`師古曰：「是年五月，定公薨。哀公七年秋，伐邾，以邾子益來也。」`

庶徵之恒雨，劉歆以為春秋大雨也，劉向以為大水。

隱公九年「三月癸酉，大雨，震電；庚辰，大雨雪」。`師古曰：「雨雪，雨音于具反。」`大雨，雨水也；`師古曰：「下雨音于具反。後類並同。」`震，雷也。劉歆以為三月癸酉，於歷數春分後一日，始震電之時也，當雨，而不當大雨。大雨，常雨之罰也。於始震電八日之間而大雨雪，常寒之罰也。劉向以為周三月，今正月也，當雨水，雪雜雨，雷電未可以發也。旣已發也，則雪不當復降。皆失節，故謂之異。於易，雷以二月出，其卦曰豫，`師古曰：「坤下震上也。」`言萬物隨雷出地，皆逸豫也。以八月入，其卦曰歸妹，`師古曰：「兊下震上也。」`言雷復歸。入地則孕毓根核，保藏蟄蟲，`師古曰：「毓字與育同。核亦荄字也。草根曰荄，音該。」`避盛陰之害；出地則養長華實，發揚隱伏，宣盛陽之德。入能除害，出能興利，人君之象也。是時，隱以弟桓幼，代而攝立。公子翬見隱居位已乆，勸之遂立。`師古曰：「公子翬，魯大夫羽父也。勸殺桓公，己求為太宰。翬音揮。」`隱旣不許，翬懼而易其辭，`師古曰：「反謂桓公云隱欲殺之。」`遂與桓共殺隱。天見其將然，故正月大雨水而雷電。是陽不閉陰，出涉危難而害萬物。天戒若曰，為君失時，賊弟佞臣將作亂矣。後八日大雨雪，陰見間隙而勝陽，篡殺之旤將成也。公不寤，後二年而殺。

昭帝元始元年七月，大水雨，自七月至十月。成帝建始三年秋，大雨三十餘日；四年九月，大雨十餘日。

左氏傳愍公二年，晉獻公使太子申生帥師，`師古曰：「以伐東山臯落氏。」`公衣之偏衣，佩之金玦。`師古曰：「偏衣，謂左右異色，其半象公之服也。金玦，以金為玦也。半環曰玦。」`狐突歎曰：「時，事之徵也；衣，身之章也；佩，衷之旗也。`師古曰：「狐突，晉大夫伯行，時為太子御戎也。徵，證也。章，明也。旗，表也。衣所以明貴賤，佩所以表中心。」`故敬其事，則命以始；`師古曰：「賞以春夏。」`服其身，則衣之純；`師古曰：「壹其色。」`用其衷，則佩之度。`師古曰：「佩玉者，君子之常度。」`今命以時卒，閟其事也；`應劭曰：「卒，盡也。閟，閉也。謂十二月盡時也。」`衣以尨服，遠其躬也；`師古曰：「尨，雜色也，謂偏衣也。遠音于萬反。其下並同。」`佩以金玦，棄其衷也。服以遠之，時以閟之，尨涼冬殺，金寒玦離，胡可恃也！」`師古曰：「涼，薄也。尨色不能純，故曰薄也。冬主殺氣，金行在西，是謂之寒。玦形半缺，故云離。」`梁餘子養曰：「帥師者，受命于廟，受脤於社，有常服矣。`師古曰：「梁餘子養，晉大夫也，時為下軍御。軍之常服則韋弁。」`弗獲而尨，命可知也。死而不孝，不如逃之。」罕夷曰：「尨竒無常，金玦不復，君有心矣。」`應劭曰：「竒，竒怪非常意。復，反也。金玦，猶決去，不反意也。」師古曰：「罕夷，晉大夫，時為下軍卿也。有心，害太子之心也。復音扶目反。」`後四年，申生以讒自殺。近服妖也。

左氏傳曰，鄭子臧好聚鷸冠，`張晏曰：「鷸鳥赤足黃文，以其毛飾冠。」韋昭曰：「鷸，今翠鳥也。」師古曰：「子臧，鄭文公子也。鷸，大鳥，即戰國策所云啄蚌者也。天之將雨，鷸則知之。翠鳥自有鷸名，而此飾冠，非翠鳥也。逸周書曰『知天文者冠鷸冠』，蓋以鷸鳥知天時故也。禮圖謂之『術氏冠』。鷸音聿，又音術。」`鄭文公惡之，使盜殺之。`師古曰：「時已得罪出奔宋，故使盜殺之於陳、宋之間。」`劉向以為近服妖者也。一曰，非獨為子臧之身，亦文公戒也。初，文公不禮晉文，`師古曰：「晉文公之為公子也，避驪姬之難而出奔，欲之楚，過鄭，鄭不禮焉。」`又犯天子命而伐滑，`師古曰：「僖二十四年，鄭公子士洩及堵俞彌帥師伐滑。王使伯服游、孫伯如鄭請滑，鄭伯不聽而執二子。」`不尊尊敬上。其後晉文伐鄭，幾亡國。`師古曰：「僖三十年，晉侯、秦伯圍鄭，佚之狐曰：『國危矣！』使燭之武見秦伯，師乃退也。幾音鉅依反。」`

昭帝時，昌邑王賀遣中大夫之長安，多治仄注冠，`應劭曰：「今法冠是也。」李竒曰：「一曰高山冠，本齊冠也，謁者服之。」師古曰：「仄，古側字也。謂之側注者，言形側立而下注也。蔡邕云高九寸，鐵為卷，非法冠及高山也。卷音去權反。」`以賜大臣，又以冠奴。劉向以為近服妖也。時王賀狂悖，`師古曰：「悖，惑也，音布內反。」`聞天子不豫，`師古曰：「言有疾不悅豫也。周書顧命曰『王有疾，不豫』。」`弋獵馳騁如故，與騶奴宰人游居娛戲，驕嫚不敬。`師古曰：「騶，廄御也。宰人，主膳者也。娛，樂也。戲音僖。」`冠者尊服，奴者賤人，賀無故好作非常之冠，暴尊象也。以冠奴者，當自至尊墜至賤也。`師古曰：「墜，墮也，音直類反。」`其後帝崩，無子，漢大臣徵賀為嗣。即位，狂亂無道，縛戮諫者夏侯勝等。於是大臣白皇太后，廢賀為庶人。賀為王時，又見大白狗冠方山冠而無尾，`鄧展曰：「方山冠以五采縠為之，樂舞人所服。」`此服妖，亦犬旤也。賀以問郎中令龔遂，遂曰：「此天戒，言在仄者盡冠狗也。`師古曰：「言王左右侍側之人不識禮義，若狗而著冠者耳。冠音工喚反。其下亦同。」`去之則存，不去則亡矣。」賀旣廢數年，宣帝封之為列侯，復有辠，死不得置後，又犬旤無尾之效也。京房易傳曰：「行不順，厥咎人奴冠，天下亂，辟無適，`如淳曰：「辟，君也。適，適子也。」師古曰：「辟音壁。適讀曰嫡。」`妾子拜。」`如淳曰：「無適子故也。」`又曰：「君不正，臣欲篡，厥妖狗冠出朝門。」

成帝鴻嘉、永始之閒，好為微行出游，選從期門郎有材力者，及私奴客，多至十餘，少五六人，皆白衣袒幘，`師古曰：「袒幘，不加上冠。」`帶持刀劔。或乘小車，御者在茵上，`蘇林曰：「茵，車上蓐也。御者錯亂，更在茵上坐也。」師古曰：「車小，故御者不得迴避，而在天子茵上也。茵音因。」`或皆騎，出入市里郊壄，遠至旁縣。大臣車騎將軍王音及劉向等數以切諫。谷永曰：「易稱『得臣無家』，`師古曰：「損卦上九爻辭。」`言王者臣天下，無私家也。今陛下棄萬乘之至貴，樂家人之賤事；厭高美之尊稱，好匹夫之卑字；`如淳曰：「稱張放家人，是為卑字。」師古曰：「為微行，故變易姓名。」`崇聚票輕無誼之人，以為私客；`師古曰：「票音匹妙反，又音頻妙反。」`置私田於民閒，畜私奴車馬於北宮；數去南面之尊，離深宮之固，挺身獨與小人晨夜相隨，`師古曰：「挺，引也。」`烏集醉飽吏民之家，`師古曰：「乍合乍離，如烏之集。」`亂服共坐，溷肴亡別，`師古曰：「溷肴，謂雜亂也。溷音胡困反。」`閔勉遯樂，晝夜在路。`師古曰：「閔勉猶黽勉，言不息也。遯樂，言流遯為樂也。」`典門戶奉宿衞之臣執干戈守空宮，公卿百寮不知陛下所在，積數年矣。昔虢公為無道，有神降曰『賜爾土田』，`師古曰：「春秋左氏傳莊公三十二年有神降於莘，虢公使祝應、宗區、史嚚享焉。神賜之土田。史嚚曰：『虢其亡乎！』」`言將以庶人受土田也。諸侯夢得土田，為失國祥，`師古曰：「僖五年，晉滅虢，虢公醜奔京師。」`而況王者畜私田財物，為庶人之事乎！」

左氏傳曰，周景王時大夫賔起見雄雞自斷其尾。`師古曰：「賔起即賔孟。」`劉向以為近雞旤也。是時，王有愛子子鼂，王與賔起陰謀欲立之。`師古曰：「子鼂，王之庶長子。」`田于北山，將因兵衆殺適子之黨，`師古曰：「適讀曰嫡。嫡子王子猛，及後為悼王。子猛之黨謂劉獻公、單穆公。」`未及而崩。三子爭國，王室大亂。其後，賔起誅死，`師古曰：「三子，謂子鼂、子猛及子猛弟敬王丐也。劉子遂攻賔起，殺之。事並在昭公二十二年。」`子鼂奔楚而敗。`師古曰：「昭二十六年，邵伯盈逐王子鼂，子鼂奔楚。定公五年，王人殺之於楚。」`京房易傳曰：「有始無終，厥妖雄雞自齧斷其尾。」

宣帝黃龍元年，未央殿輅軨中雌雞化為雄，`孟康曰：「輅軨，廄名也。」師古曰：「百官表太僕屬官有輅軨丞。輅與路同。軨音零。」`毛衣變化而不鳴，不將，無距。`師古曰：「將謂率領其群也。距，雞附足骨，鬬時所用刺之。」`元帝初元中，丞相府史家雌雞伏子，漸化為雄，`師古曰：「初尚伏子，後乃稍稍化為雄也。伏音房富反。」`冠距鳴將。永光中，有獻雄雞生角者。京房易傳曰：「雞知時，知時者當死。」房以為己知時，恐當之。劉向以為房失雞占。雞者小畜，主司時，起居人，`師古曰：「至時而鳴，以為人起居之節。」`小臣執事為政之象也。言小臣將秉君威，以害正事，猶石顯也。竟寧元年，石顯伏辜，此其效也。一曰，石顯何足以當此？昔武王伐殷，至于牧壄，誓師曰：「古人有言曰『牝雞無晨；牝雞之晨，惟家之索。』今殷王紂惟婦言用。」`師古曰：「周書牧誓之辭。晨謂晨時鳴也。索，盡也。言婦人為政，猶雌雞而代雄鳴，是喪家之道也。索音思各反。」`繇是論之，`師古曰：「繇讀與由同。」`黃龍、初元、永光雞變，迺國家之占，妃后象也。孝元王皇后以甘露二年生男，立為太子。妃，王禁女也。黃龍元年，宣帝崩，太子立，是為元帝。王妃將為皇后，故是歲未央殿中雌雞為雄，明其占在正宮也。不鳴不將無距，貴始萌而尊未成也。至元帝初元元年，將立王皇后，先以為倢伃。三月癸卯制書曰：「其封倢伃父丞相少史王禁為陽平侯，位特進。」丙午，立王倢伃為皇后。明年正月，立皇后子為太子。故應是，丞相府史家雌雞為雄，其占即丞相少史之女也。伏子者，明已有子也。冠距鳴將者，尊已成也。永光二年，陽平頃侯禁薨，子鳳嗣侯，為侍中衞尉。元帝崩，皇太子立，是為成帝。尊皇后為皇太后，以后弟鳳為大司馬大將軍，領尚書事，上委政，無所與。`師古曰：「與讀曰豫。言政皆出鳳，天子不豫。」`王氏之權自鳳起，故於鳳始受爵位時，雄雞有角，明視作威`師古曰：「視讀曰示。」`顓君害上`師古曰：「顓與專同。其下類此。」`危國者，從此人始也。其後羣弟世權，以至於莽，遂篡天下。即位五年，王太后迺崩，此其效也。京房易傳曰：「賢者居明夷之世，知時而傷，`師古曰：「易之明夷卦曰：『明入地中，明夷。』夷，傷也，離下坤上，言日在地中，傷其明也。知時，謂知天時者也。賢而被傷，故取明夷之義。」`或衆在位，`師古曰：「言虛偽無實之人矯惑於衆在職位也。」`厥妖雞生角。雞生角，時主獨。」又曰：「婦人顓政，國不靜；牝雞雄鳴，主不榮。」故房以為己亦在占中矣。

成公七年「正月，鼷鼠食郊牛角；`師古曰：「鼷，小鼠也，即今所謂甘鼠者，音奚。」`改卜牛，又食其角」。劉向以為近青祥，亦牛旤也，不敬而傋霿之所致也。昔周公制禮樂，成周道，故成王命魯郊祀天地，以尊周公。至成公時，三家始顓政，魯將從此衰。天愍周公之德，痛其將有敗亡之旤，故於郊祭而見戒云。鼠，小蟲，性盜竊，鼷又其小者也。牛，大畜，祭天尊物也。角，兵象，在上，君威也。小小鼷鼠，食至尊之牛角，象季氏乃陪臣盜竊之人，將執國命以傷君威而害周公之祀也。改卜牛，鼷鼠又食其角，天重語之也。`師古曰：「重音直用反。」`成公怠慢昏亂，遂君臣更執于晉。`師古曰：「更，互也。十年秋，公如晉，晉人以公為貳於楚，故止公，至十一年三月乃得歸。十六年秋，公會晉侯於沙隨，晉受叔孫僑如之譖而止公。是年九月，又信僑如之譖，執季孫行父，舍之於苕丘，十二月乃得歸。故云君臣更執也。更音工衡反。」`至于襄公，晉為溴梁之會，`師古曰：「襄十六年，晉平公會諸侯于溴梁。溴梁者，溴水之梁也。溴水出河內軹縣東南，至溫入河。溴音工覓反。」`天下大夫皆奪君政。`師古曰：「溴梁之會，諸侯皆在，而魯叔孫豹、晉荀偃、宋向戌、衞甯殖、鄭公孫蠆、小邾之大夫盟，是奪其君政也。」`其後三家逐昭公，卒死于外，`師古曰：「已解於上。」`幾絕周公之祀。`師古曰：「幾音鉅衣反。」`董仲舒以為鼷鼠食郊牛，皆養牲不謹也。京房易傳曰：「祭天不慎，厥妖鼷鼠齧郊牛角。」

定公十五年「正月，鼷鼠食郊牛，牛死」。劉向以為定公知季氏逐昭公，辠惡如彼，親用孔子為夾谷之會，齊人倈歸鄆、讙、龜陰之田，`師古曰：「夾谷，齊地也，一名祝其。定公十年，公與齊侯會於夾谷，齊侯欲使萊人以兵劫公。孔子以公退，命士衆兵之，齊侯乃止。又欲以盟要公，孔子不欲，使茲無還以辭對。又欲詐享公，孔子又距而不受。於是齊人乃服。先是季氏之臣陽貨以鄆、讙、龜陰之田奔齊，至此會，乃以歸我。鄆、讙，二邑名。龜陰，龜山之陰。夾音頰。讙音驩。」`聖德如此，反用季桓子，淫於女樂，而退孔子，無道甚矣。`師古曰：「桓子，季平子之子季孫斯也。女樂已解於上。」`詩曰：「人而亡儀，不死何為！」`師古曰：「衞詩相鼠之篇也。亡儀，無禮儀也。」`是歲五月，定公薨，牛死之應也。京房易傳曰：「子不子，鼠食其郊牛。」

哀公元年「正月，鼷鼠食郊牛」。劉向以為天意汲汲於用聖人，逐三家，故復見戒也。`師古曰：「聖人，孔子也。見，顯也。」`哀公年少，不親見昭公之事，故見敗亡之異。已而哀不寤，身奔於粵，此其效也。`師古曰：「哀二十七年，公欲以越伐魯而去三桓，公如公孫有山氏，因遜于邾，遂如越。國人施罪於公孫有山氏，而立哀公之子悼公。」`

昭帝元鳳元年九月，燕有黃鼠銜其尾舞王宮端門中，`師古曰：「宮之正門。」`王往視之，鼠舞如故。王使吏以酒脯祠，鼠舞不休，一日一夜死。近黃祥，時燕剌王旦謀反將死之象也。其月，發覺伏辜。京房易傳曰：「誅不原情，厥妖鼠舞門。」`師古曰：「不原情者，不得其本情。」`

成帝建始四年九月，長安城南有鼠銜黃蒿、栢葉，上民冢柏及榆樹上為巢，桐柏尤多。`師古曰：「桐柏，本亭名，衞思后於其地葬也。」`巢中無子，皆有乾鼠矢數十。時議臣以為恐有水災。鼠，盜竊小蟲，夜出晝匿；今晝去穴而登木，象賤人將居顯貴之位也。桐柏，衞思后園所在也。其後，趙皇后自微賤登至尊，與衞后同類。趙后終無子而為害。明年，有鳶焚巢，殺子之異也。`師古曰：「鳶，鴟也，音弋全反。」`天象仍見，甚可畏也。`師古曰：「仍，頻也。」`一曰，皆王莽竊位之象云。京房易傳曰：「臣私祿罔辟，厥妖鼠巢。」`李竒曰：「辟，君也。擅私爵祿，誣罔其君。」`

文公十三年，「大室屋壞」。近金沴木，木動也。先是，冬，釐公薨，十六月迺作主。`師古曰：「主，廟主也。僖公三十三年十二月薨，至文二年二月乃作主，間有一閏，故十六月也。」`後六月，又吉禘於太廟而致釐公，`師古曰：「禘，祭也，一一而祭之。文二年八月而禘，距作主六月也。致謂升其主於廟。」`春秋譏之。經曰：「大事於太廟，躋釐公。」`師古曰：「躋音子奚反，又音子詣反。」`左氏說曰：太廟，周公之廟，饗有禮義者也；祀，國之大事也。惡其亂國之大事於太廟，故言大事也。躋，登也，登釐公於愍公上，逆祀也。釐雖愍之庶兄，甞為愍臣，臣子一例，不得在愍上。又未三年而吉禘，前後亂賢父聖祖之大禮，內為貌不恭而狂，外為言不從而僭。故是歲自十二月不雨，至于秋七月。後年，若是者三，而太室屋壞矣。前堂曰太廟，中央曰太室；屋，其上重屋尊高者也，象魯自是陵夷，將墮周公之祀也。`師古曰：「墮，毀也，音火規反。」`穀梁、公羊經曰，世室，魯公伯禽之廟也。周公稱太廟，魯公稱世室。大事者，祫祭也。`師古曰：「祫，合也。毀廟及未毀廟之主，皆合祭於太祖。」`躋釐公者，先禰後祖也。

景帝三年十二月，吳二城門自傾，大船自覆。劉向以為近金沴木，木動也。先是，吳王濞以太子死於漢，稱疾不朝，陰與楚王戊謀為逆亂。城猶國也，其一門名曰楚門，一門曰魚門。吳地以船為家，以魚為食。天戒若曰，與楚所謀，傾國覆家。吳王不寤，正月，與楚俱起兵，身死國亡。京房易傳曰：「上下咸誖，厥妖城門壞。」`師古曰：「誖，惑也，音布內反。」`

宣帝時，大司馬霍禹所居弟門自壞。時禹內不順，外不敬，見戒不改，卒受滅亡之誅。

哀帝時，大司馬董賢弟門自壞。時賢以私愛居大位，賞賜無度，驕嫚不敬，大失臣道，見戒不改。後賢夫妻自殺，家徙合浦。

傳曰：「言之不從，是謂不艾，`師古曰：「艾讀曰乂。」`厥咎僭，厥罰恒陽，厥極憂。時則有詩妖，時則有介蟲之孽，時則有犬旤，時則有口舌之痾，時則有白眚白祥。惟木沴金。」

「言之不從」，從，順也。「是謂不乂」，乂，治也。孔子曰：「君子居其室，出其言不善，則千里之外違之，況其邇者虖！」`師古曰：「易上繫之辭也。邇，近也。」`詩云：「如蜩如螗，如沸如羹。」`師古曰：「大雅蕩之詩也。蜩，蟬也。螗，蝘也，即虭蟟也。謂政無文理，虛言蹲沓，如蜩螗之鳴，湯之沸涫，羹之將孰也。蜩音調。螗音唐。蝘音偃。虭音貂。蟟音聊。涫音下館反。」`言上號令不順民心，虛譁憒亂，則不能治海內，失在過差，故其咎僭。僭，差也。刑罰妄加，羣陰不附，則陽氣勝，故其罰常陽也。旱傷百穀，則有寇難，上下俱憂，故其極憂也。君炕陽而暴虐，`師古曰：「凡言炕陽者，枯涸之意，謂無惠澤於下也。炕音口浪反。」`臣畏刑而柑口，`師古曰：「柑，籋也，柑音其廉反。籋音女涉反。」`則怨謗之氣發於謌謠，故有詩妖。介蟲孽者，謂小蟲有甲飛揚之類，陽氣所生也，於春秋為螽，今謂之蝗，皆其類也。於易，兊為口，犬以吠守，而不可信，言氣毀故有犬旤。一曰，旱歲犬多狂死及為怪，亦是也。及人，則多病口喉欬者，故有口舌痾。金色白，故有白眚白祥。凡言傷者，病金氣；金氣病，則木沴之。其極憂者，順之，其福曰康寧，劉歆言傳曰時有毛蟲之孽。說以為天文西方參為虎星，故為毛蟲。

史記周單襄公與晉郤錡、郤犨、郤至、齊國佐語，`師古曰：「單襄公，解已在前。郤錡，駒伯也。郤犨，苦成叔也。郤至，昭子，即溫季也。國佐，齊大夫國武子也。」`告魯成公曰：「晉將有亂，三郤其當之虖！夫郤氏，晉之寵人也，三卿而五大夫，可以戒懼矣。高位實疾顛，厚味實腊毒。`師古曰：「顛，仆也。腊，乆也。言位高者必速顛仆也，味厚者為毒乆。」`今郤伯之語犯，叔迂，季伐。`師古曰：「伯，駒伯也。叔，苦成叔也。季，溫季也。犯，侵也。迂，夸誕也。伐，矜尚也。」`犯則陵人，迂則誣人，伐則掩人。有是寵也，而益之以三怨，其誰能忍之！雖齊國子亦將與焉。`師古曰：「與讀曰豫。豫於禍。」`立於淫亂之國，而好盡言以招人過，`蘇林曰：「招音翹。招，舉也。」師古曰：「盡言，猶極言也。」`怨之本也。唯善人能受盡言，齊其有虖？」`師古曰：「言無善人不能受盡言。」`十七年，晉殺三郤。十八年，齊殺國佐。凡此屬，皆言不從之咎云。

晉穆侯以條之役生太子，名之曰仇；`師古曰：「穆侯，僖侯之孫也。條，晉地也。蓋以敵來侵己，當戰時而生，故取仇忿之義以名子。」`其弟以千畮之戰生，名之曰成師。`師古曰：「太子之弟，即桓叔也。畮，古畝字也。千畮亦地名，意取能成其師衆也。」`師服曰：「異哉，君之名子也！`師古曰：「師服，晉大夫。」`夫名以制誼，誼以出禮，`師古曰：「先制義理然後立名。義理旣定，禮由之出。」`禮以體政，政以正民，`師古曰：「政以禮成，俗所以正。」`是以政成而民聽；易則生亂。`師古曰：「反易禮義，則亂生也。」`嘉耦曰妃，怨耦曰仇，古之命也。`師古曰：「本自古昔而有此名。」`今君名太子曰仇，弟曰成師，始兆亂矣，兄其替虖！」`師古曰：「替，廢也。」`及仇嗣立，是為文侯。文侯卒，子昭侯立，封成師于曲沃，號桓叔。`師古曰：「昭侯國亂身危，不能自安，故封成師為曲沃伯也。桓，謚也。昭侯叔父，故謂之叔也。」`後晉人殺昭侯而納桓叔，不克。`師古曰：「事不遂。」`復立昭侯子孝侯，桓叔子嚴伯殺之。晉人立其弟鄂侯。鄂侯生哀侯，嚴伯子武公復殺哀侯及其弟，滅之，而代有晉國。`師古曰：「武始并晉國，故稱公也。事在桓三年。」`

宣公六年，鄭公子曼滿與王子伯廖語，欲為卿。`師古曰：「曼滿、伯廖，皆鄭大夫也。廖音聊。」`伯廖告人曰：「無德而貪，其在周易豐之離，`張晏曰：「離下震上，豐。上六變而之離，曰『豐其屋，蔀其家』也。」`弗過之矣。」`師古曰：「言無道德而大其屋，不過三歲，必滅亡也。」`閒一歲，鄭人殺之。`師古曰：「間一歲者，中間隔一歲。」`

襄公二十九年，齊高子容與宋司徒見晉知伯，汝齊相禮。`師古曰：「高子容，齊大夫高止也。宋司徒，華定。知伯，晉大夫荀盈也。汝齊，晉大夫司馬侯也。」`賔出，汝齊語知伯曰：「二子皆將不免！子容專，司徒侈，皆亡家之主也。`師古曰：「專，自是也。侈，奢泰。」`專則速及，侈將以其力敝，專則人實敝之，將及矣。」九月，高子出奔燕。

襄公三十一年正月，魯穆叔會晉歸，告孟孝伯曰：「趙孟將死矣！`師古曰：「穆叔，即叔孫穆子也。孟孝伯，魯大夫仲孫羯也。趙孟，晉卿趙文子也，名武。前年十月，穆叔與武同會澶泉，至此年正月乃歸。」`其語偷，不似民主；`師古曰：「偷，苟且。」`且年未盈五十，而諄諄焉如八九十者，弗能乆矣。`師古曰：「諄諄，重頓之貌也，諄音之閏反。」`若趙孟死，為政者其韓子虖？`師古曰：「韓子，韓宣子也，名起。」`吾子盍與季孫言之？可以樹善，君子也。」`師古曰：「季孫，謂季武子也，名宿。言韓起有君子之德，方執晉政，可素厚之，以立善也。」`孝伯曰：「民生幾何，誰能毋偷！`師古曰：「幾何，言無多時也。幾音居豈反。」`朝不及夕，將焉用樹！」穆叔告人曰：「孟孫將死矣！吾語諸趙孟之偷也，而又甚焉。」九月，孟孝伯卒。

昭公元年，周使劉定公勞晉趙孟，`師古曰：「周，周景王也。劉定公，周卿也，食邑於劉，名夏。是時，孟與諸侯會於虢，故就而勞之。」`因曰：「子弁冕以臨諸侯，盍亦遠績禹功，而大庇民乎？」`師古曰：「時館於洛汭，因見河洛而美禹功，故言之也。弁冕，冠也。言今服冠冕有國家，何不追績禹功，而庇蔭其人乎？」`對曰：「老夫罪戾是懼，焉能恤遠？吾儕偷食，朝不謀夕，何其長也？」`師古曰：「儕，等也。言且得食而已，苟免目前，不能念其長乆也。儕音仕皆反。」`劉子歸，以語王曰：「諺所謂老將知而耄及之者，其趙孟之謂虖！`師古曰：「諺，俗所傳言也。八十曰耄，亂也。言人年老閱歷旣多，謂將益智，而又耄亂也。」`為晉正卿以主諸侯，而儕於隷人，朝不謀夕，棄神人矣。神怒民畔，何以能久？`師古曰：「言其自比賤隷，而無恤下之心，人為神主，故神人皆去也。」`趙孟不復年矣！」`師古曰：「謂其即死，不復見明年。」`是歲，秦景公弟后子奔晉，`師古曰：「后子，即公子鍼。」`趙孟問：「秦君何如？」對曰：「無道。」趙孟曰：「亡虖？」對曰：「何為？一世無道，國未艾也。`師古曰：「艾讀曰刈。刈，絕也。」`國於天地，有與立焉，`師古曰：「言在天地之間，多欲輔助，相與共成立之。」`不數世淫，弗能敝也。」趙孟曰：「夭虖？」對曰：「有焉。」趙孟曰：「其幾何？」`師古曰：「言當幾時也。音居豈反。」`對曰：「鍼聞國無道而年穀和孰，天贊之也，鮮不五稔。」`師古曰：「贊，佐助之也。鮮，少也。稔，孰也。穀孰為一稔。言少尚當五年，多則或不啻也。稔音人甚反。」`趙孟視蔭，曰：「朝夕不相及，誰能待五？」`師古曰：「蔭謂日之蔭影也。趙孟自以年暮，朝不及夕，故言五年不可待也。蔭讀與陰同。」`后子出而告人曰：「趙孟將死矣！主民玩歲而愒日，其與幾何？」`師古曰：「玩，愛也。愒，貪也。與幾何，言不能乆也。愒音口蓋反。」`冬，趙孟卒。昭五年，秦景公卒。

昭公元年，楚公子圍會盟，`師古曰：「圍，楚恭王之子也。時為楚令尹，與齊、宋、衞、陳、蔡、鄭會于虢。」`設服離衞。`張晏曰：「設服者，設人君之服。離衞者，二人執戈在前也。」師古曰：「離列人君之侍衞也。」`魯叔孫穆子曰：「楚公子美矣君哉！」`師古曰：「穆子，叔孫豹也。言其服美似人君也。」`伯州犂曰：「此行也，辭而假之寡君。」`師古曰：「伯州犂，楚太宰也。言受楚王之命，假以此禮耳。蓋為其令尹文過。」`鄭行人子羽曰：「假不反矣。」`師古曰：「行人，官名。子羽，公孫揮字也。假不反矣，言將遂為君。」`伯州犂曰：「子姑憂子晳之欲背誕也。」`應劭曰：「子晳攻殺伯有，今又背盟，欲復作亂也。」師古曰：「子晳，鄭大夫公孫黑也。背誕者，背命放誕，欲為亂也。子且自憂此，無憂令尹不反戈也。」`子羽曰：「假而不反，子其無憂虖？」`師古曰：「言令尹將圖為君，則楚國有難，子亦有憂也。」`齊國子曰：「吾代二子閔矣。」`應劭曰：「閔，憂也。二子，伯州犂，行人子羽也。」師古曰：「國子，齊大夫國弱也。二子，謂王子圍及伯州犂也。圍以是年篡位，而不能令終，州犂亦為圍所殺，故言可閔。應說非也。」`陳公子招曰：「不憂何成？二子樂矣！」`應劭曰：「言國有憂，己乃得以成功也。」師古曰：「招，陳公子，哀公弟也。言因憂以成事，事成而樂也。招音韶。」`衞齊子曰：「苟或知之，雖憂不害。」`師古曰：「齊子，衞大夫齊惡也。言先知為備，雖有憂難，無所損害。」`退會，子羽告人曰：「齊、衞、陳大夫其不免乎！國子代人憂，子招樂憂，齊子雖憂弗害。夫弗及而憂，與可憂而樂，與憂而弗害，皆取憂之道也。`師古曰：「弗及而憂，謂憂不及己而妄憂也。」`太誓曰：『民之所欲，天必從之。』`師古曰：「太誓，周書也。」`三大夫兆憂矣，能無至乎！`師古曰：「兆憂，謂開憂兆也。」`言以知物，其是之謂矣。」`師古曰：「物，類也。察其所言，以知禍福之類。」`

昭公十五年，晉籍談如周葬穆后，`師古曰：「籍談，晉大夫也。穆后，周景王之后謚穆也。」`旣除喪而燕，`師古曰：「燕與宴同。」`王曰：「諸侯皆有以填撫王室，晉獨無有，何也？」`師古曰：「填撫王室，謂獻器物也。填音竹刃反。」`籍談對曰：「諸侯之封也，皆受明器於王室，故能薦彝器。`師古曰：「明器，明德之器也。彝器，常可寶用之器也。」`晉居深山，戎翟之與鄰，拜戎不暇，其何以獻器？」王曰：「叔氏其忘諸乎！`師古曰：「叔，籍談字也。一曰叔父之使，故謂之叔氏也。」`叔父唐叔，成王之母弟，其反亡分乎？`師古曰：「分音扶問反。」`昔而高祖司晉之典籍，`師古曰：「而亦汝。」`以為大正，故曰籍氏。女，司典之後也，何故忘之？」籍談不能對。賔出，王曰：「籍父其無後乎！數典而忘其祖。」`師古曰：「忘祖業。」`籍談歸，以語叔嚮。叔嚮曰：「王其不終乎！吾聞所樂必卒焉。`師古曰：「言志之所樂，終於此事。」`今王樂憂，若卒以憂，不可謂終。王一歲而有三年之喪二焉，`師古曰：「為太子三年，妻死三年乃娶，達子之志。言三年之喪，二后及太子也。」`於是乎以喪賔燕，又求彝器，樂憂甚矣。三年之喪，雖貴遂服，禮也。`師古曰：「遂猶竟。」`王雖弗遂，燕樂已早。`師古曰：「天子除喪，當在卒哭，今適旣葬，故譏其早也。」`禮，王之大經也；一動而失二禮，無大經矣。`師古曰：「經謂常法也。旣不遂服，又即宴樂，是失二禮。」`言以考典，典以志經。`師古曰：「考，成也。志，記也。」`忘經而多言舉典，將安用之！」

哀公十六年，孔丘卒，公誄之曰：「旻天不弔，不憖遺一老，俾屏予一人。」`應劭曰：「憖，且辭也。言旻天不善於魯，不且遺一老，使屏蔽我一人也。」師古曰：「憖音魚覲反。」`子贛曰：「君其不歿於魯乎？夫子之言曰：『禮失則昏，名失則愆。』`師古曰：「夫子謂孔子也。昏謂惑也。愆，過也。」`失志為昏，失所為愆。生弗能用，死而誄之，非禮也；稱『予一人』，非名也。`師古曰：「天子自稱曰『予一人』，非諸侯之號，故云非名。」`君兩失之。」二十七年，公孫于邾，`師古曰：「孫讀曰遜。」`遂死於越。`師古曰：「已解於上。」`

庶徵之恒陽，劉向以為春秋大旱也。其夏旱雩祀，謂之大雩。不傷二穀，謂之不雨。京房易傳曰：「欲德不用茲謂張，`孟康曰：「欲得賢者而不用，人君徒張此意。」`厥災荒。荒，旱也，其旱陰雲不雨，變而赤，因而除。師出過時茲謂廣，`李竒曰：「廣音曠。」韋昭曰：「謂怨曠也。」`其旱不生。上下皆蔽茲謂隔，其旱天赤三月，時有雹殺飛禽。上緣求妃茲謂僭，`師古曰：「緣，歷也。言歷衆處而求妃妾也。」`其旱三月大溫亡雲。居高臺府，茲謂犯陰侵陽，其旱萬物根死，數有火災。庶位踰節茲謂僭，其旱澤物枯，為火所傷。」

釐公二十一年「夏，大旱」。董仲舒、劉向以為齊桓旣死，諸侯從楚，釐尤得楚心。楚來獻捷，釋宋之執。`師古曰：「謂此年楚執宋公以伐宋，冬使宜申來獻捷，十二月盟于薄，釋宋公也。」`外倚彊楚，炕陽失衆，又作南門，勞民興役。`師古曰：「南門本名稷門，更改高大而作之。事在二十年。」`諸雩旱不雨，略皆同說。

宣公七年「秋，大旱」。是夏，宣與齊侯伐萊。`師古曰：「萊國即東萊黃縣也。」`

襄公五年「秋，大雩」。先是宋魚石犇楚，`師古曰：「犇，古奔字也。事在成十五年。魚石，宋左師也，公子目夷之曾孫也。」`楚伐宋，取彭城以封魚石。`師古曰：「事在成十八年。」`鄭畔于中國而附楚，`師古曰：「自鄢陵戰後，鄭遂不服，故諸侯屢侵伐之。」`襄與諸侯共圍彭城，`師古曰：「謂襄元年使仲孫蔑會晉欒黶、宋華元、衞甯殖、曹人、莒人、邾人、滕人、薛人圍彭城。」`城鄭虎牢以禦楚。`師古曰：「事在二年。武牢本鄭邑，時已屬晉，蓋追言之。」`是歲鄭伯使公子發來聘，`師古曰：「公子發，鄭穆公之子，子產之父也，字子國。」`使大夫會吳于善道。`師古曰：「使仲孫蔑會吳也。善道，地名。」`外結二國，內得鄭聘，有炕陽動衆之應。

八年「九月，大雩」。時作三軍，季氏盛。`師古曰：「萬二千五百人為軍。魯本立上下二軍，皆屬於公，有事則三卿遞帥之而征伐。今季氏欲專其人，故增立中軍，三卿各主其一也。事在十一年。」`

二十八年「八月，大雩」。先是，比年晉使荀吳、齊使慶封來聘，`師古曰：「比年，頻年也。荀吳，晉大夫，即荀偃之子也，二十六年晉侯使來聘。慶封，齊大夫也，二十七年齊侯使來聘。」`是夏邾子來朝。襄有炕陽自大之應。

昭公三年「八月，大雩」。劉歆以為昭公即位年十九矣，猶有童心，居喪不哀，炕陽失衆。

六年「九月，大雩」。先是莒牟夷以二邑來犇，`師古曰：「事在五年。牟夷，莒大夫也。二邑，謂牟婁及防茲也。」`莒怒伐魯，叔弓帥師，距而敗之，昭得入晉。`師古曰：「叔弓，魯大夫。時昭公適欲朝晉，而遇莒人來討，將不果行。叔弓旣敗莒師，公乃得去。故傳云成禮大國，以為援好也。」`外和大國，內獲二邑，取勝鄰國，有炕陽動衆之應。

十六年「九月，大雩」。先是昭公母夫人歸氏薨，昭不慼，又大蒐于比蒲。`師古曰：「事在昭十一年。歸氏，胡國之女。歸姓，即齊歸也。齊，謚也。蒐謂聚而衆田獵也。比蒲，魯地名。比音毘。」`晉叔嚮曰：「魯有大喪而不廢蒐。國不恤喪，不忌君也；君亡慼容，不顧親也。殆其失國。」與三年同占。

二十四年「八月，大雩」。劉歆以為左氏傳二十三年邾師城翼，還經魯地，`師古曰：「翼，邾邑也。經者，道出其中也。魯地，謂武城也。」`魯襲取邾師，獲其三大夫。`師古曰：「謂徐鉏、丘弱、茅地也。」`邾人愬于晉，晉人執我行人叔孫婼，`師古曰：「叔孫昭子也。婼音丑略反。」`是春迺歸之。

二十五年「七月上辛大雩，季辛又雩」，旱甚也。劉歆以為時后氏與季氏有隙。`師古曰：「后氏，郈昭伯也。季氏，季平子也。季、郈之雞鬬，季氏芥其雞，郈子為之金距。平子怒，益宮於郈氏，且責讓之，故郈昭伯怨之。」`又季氏之族有淫妻為讒，使季平子與族人相惡，皆共譖平子。`師古曰：「謂平子庶叔父公鳥之妻季姒與雍人檀通，而譖季氏之族人季公亥、公思展，故平子殺思展，以故族人皆怨之。」`子家駒諫曰：「讒人以君徼幸，不可。」`師古曰：「子家駒即子家懿伯，莊公之玄孫也，一名羈。」`昭公遂伐季氏，為所敗，出犇齊。

定公十年「九月，大雩」。先是定公自將侵鄭，歸而城中城。二大夫帥師圍鄆。`師古曰：「事並在六年。中城，魯之邑也。二大夫謂季孫斯、仲孫何忌。」`

嚴公三十一年「冬，不雨」。是歲，一年而三築臺，`師古曰：「是年春築臺于郎，夏築臺于薛，秋築臺于秦。秦、郎、薛，皆魯地。」`奢侈不恤民。

釐公二年「冬十月不雨」，三年「春正月不雨，夏四月不雨」，「六月雨」。先是者，嚴公夫人與公子慶父淫，而殺二君。`師古曰：「慶公，桓公之子，莊公弟也。二君，謂子般及閔公。」`國人攻之，夫人遜于邾，慶父犇莒。釐公即位，南敗邾，`師古曰：「謂元年公敗邾師于偃。」`東敗莒，獲其大夫。`師古曰：「謂元年公子友帥師敗莒師于酈，獲莒挐也。」`有炕陽之應。

文公二年，「自十有二月不雨，至于秋七月」。文公即位，天子使叔服會葬，`師古曰：「叔服，周之內史也，叔氏，服字。會葬，葬僖公。」`毛伯賜命。`師古曰：「亦天子使之也。毛伯，周之卿士。毛，國；伯，爵也。賜命者，賜以命圭為瑞信也。」`又會晉侯于戚。`師古曰：「謂大夫公孫敖會之也。戚，衞邑，在頓丘衞縣西。」`公子遂如齊納幣。`師古曰：「納玄纁之幣，謂公為婚於齊。」`又與諸侯盟。`師古曰：「謂公孫敖會宋公、陳侯、鄭伯、晉士縠盟于垂隴也。垂隴，鄭地。」`上得天子，外得諸侯，沛然自大。`師古曰：「沛音普大反。」`躋釐公主。大夫始顓事。`師古曰：「謂季孫行父也。顓讀與專同。」`

十年，「自正月不雨，至于秋七月」。先是公子遂會四國而救鄭。`師古曰：「謂九年楚人伐鄭，公子遂會晉人、宋人、衞人、許人以救之。」`楚使越椒來聘。`師古曰：「越椒，楚大夫名也。事亦在九年。」`秦人歸襚。`師古曰：「謂九年秦人來歸僖公及成風之襚也。凡問喪者，衣服曰襚。成風，僖公之母也。成，謚也。風，姓也。襚音遂。」`有炕陽之應。

十三年，「自正月不雨，至于秋七月」。先是曹伯、杞伯、滕子來朝，`師古曰：「十一年曹伯來朝，十二年杞伯、滕子來朝。」`郕伯來犇，`師古曰：「事在十二年。郕，國；伯，爵也。」`秦伯使遂來聘，`師古曰：「事在十二年。遂，秦大夫名，即左氏所謂西乞術。」`季孫行父城諸及鄆。`師古曰：「事在十二年。諸、鄆，二邑名也。諸即琅邪諸縣也。」`二年之閒，五國趨之，內城二邑。炕陽失衆。一曰，不雨而五穀皆孰，異也。文公時，大夫始顓盟會，公孫敖會晉侯，又會諸侯盟于垂隴。故不雨而生者，陰不出氣而私自行，以象施不由上出，臣下作福而私自成。一曰，不雨近常陰之罰，君弱也。

惠帝五年夏，大旱，江河水少，谿谷絕。先是發民男女十四萬六千人城長安，是歲城迺成。

文帝三年秋，天下旱。是歲夏，匈奴右賢王寇侵上郡，詔丞相灌嬰發車騎士八萬五千人詣高奴，`師古曰：「即上郡之縣。」`擊右賢王走出塞。其秋，濟北王興居反，使大將軍討之，皆伏誅。

後六年春，天下大旱。先是發車騎材官屯廣昌，`師古曰：「武都之縣。」`是歲二月復發材官屯隴西。後匈奴大入上郡、雲中，烽火通長安，三將軍屯邊，`師古曰：「謂以中大夫令免為車騎將軍屯飛狐，故楚相蘇意為將軍屯句注，將軍張武屯北地。」`又三將軍屯京師。`師古曰：「謂河內太守周亞夫為將軍次細柳，宗正劉禮為將軍次霸上，祝茲侯徐厲為將軍次棘門。」`

景帝中三年秋，大旱。

武帝元光六年夏，大旱。是歲，四將軍征匈奴。`師古曰：「謂車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門。」`

元朔五年春，大旱。是歲，六將軍衆十餘萬征匈奴。`師古曰：「謂衞青將六將軍兵也。六將軍者，衞尉蘇建為游擊將軍，左內史李沮為彊弩將軍，大僕公孫賀為騎將軍，代相李蔡為輕車將軍，俱出朔方；大行李息、岸頭侯張次公為將軍，出右北平。」`

元狩三年夏，大旱。是歲發天下故吏伐棘上林，穿昆明池。

天漢元年夏，大旱；其三年夏，大旱。先是貳師將軍征大宛還。天漢元年，發適民。`師古曰：「適讀曰讁。」`二年夏，三將軍征匈奴，`師古曰：「謂貳師將軍三萬騎出酒泉，因杅將軍出西河，騎都尉李陵將步兵五千人出居延北也。」`李陵沒不還。

征和元年夏，大旱。是歲發三輔騎士閉長安城門，大搜，始治巫蠱。明年，衞皇后、太子敗。

昭帝元始六年，大旱。先是大鴻臚田廣明征益州，暴師連年。

宣帝本始三年夏，大旱，東西數千里。先是五將軍衆二十萬征匈奴。`師古曰：「本始三年，御史大夫田廣明為祁連將軍，後將軍趙充國為蒲類將軍，雲中太守田順為武牙將軍，及渡遼將軍范明友、前將軍韓增，凡五將軍，兵十五萬騎。校尉常惠持節護烏孫兵，咸擊匈奴，是為二十萬衆也。」`

神爵元年秋，大旱。是歲，後將軍趙充國征西羌。

成帝永始三年、四年夏，大旱。

左氏傳晉獻公時童謠曰：「丙子之晨，龍尾伏辰，袀服振振，取虢之旂。`師古曰：「徒歌曰謠。袀服，黑衣。振振，袀服之貌也。袀音均，又音弋春反。振音只人反。」`鶉之賁賁，天策焞焞，火中成軍，虢公其犇。」`師古曰：「賁音奔。焞音吐敦反，又音敦。犇，古奔字。」`是時虢為小國，介夏陽之阸，怙虞國之助，`師古曰：「介，隔也。」`亢衡於晉，有炕陽之節，失臣下之心。晉獻伐之，問於卜偃曰：「吾其濟乎？」`師古曰：「卜偃，晉大夫主卜者。」`偃以童謠對曰：「克之。十月朔丙子旦，日在尾，月在策，鶉火中，必此時也。」冬十二月丙子朔，晉師滅虢，虢公醜犇周。周十二月，夏十月也。言天者以夏正。

史記晉惠公時童謠曰：「恭太子更葬兮，後十四年，晉亦不昌，昌迺在其兄。」是時，惠公賴秦力得立，立而背秦，內殺二大夫，`師古曰：「謂里克、丕鄭。」`國人不說。`師古曰：「說讀曰悅。」`及更葬其兄恭太子申生而不敬，故詩妖作也。後與秦戰，為秦所獲，立十四年而死。晉人絕之，更立其兄重耳，是為文公，遂伯諸侯。`師古曰：「伯讀曰霸。」`

左氏傳文、成之世童謠曰：「鸜之鵒之，公出辱之。`師古曰：「鸜音劬。鵒音欲。」`鸜鵒之羽，公在外野，往饋之馬。`師古曰：「饋亦餽字。」`鸜鵒跦跦，公在乾侯，`臣瓚曰：「乾侯，在魏郡斥丘縣。」師古曰：「跦跦，跳行貌也。跦音誅。乾音干。」`徵褰與襦。`師古曰：「徵，求也。褰，袴也。言公出外求袴襦之服。」`鸜鵒之巢，遠哉搖搖，`師古曰：「搖搖，不安之貌。」`裯父喪勞，宋父以驕。`師古曰：「父讀曰甫。甫者，男子之通號，故云裯甫、宋甫也。言昭公欲去季氏，不遂而出，故曰喪勞。定公無德於下，坐致君位，故曰以驕。」`鸜鵒鸜鵒，往歌來哭。」`師古曰：「謂昭公生時出奔，死乃以喪歸之。」`至昭公時，有鸜鵒來巢。公攻季氏，敗，出奔齊，居外野，次乾侯。八年，死于外，歸葬魯。昭公名裯。公子宋立，是為定公。

元帝時童謠曰：「井水溢，滅竈煙，灌玉堂，流金門。」至成帝建始二年三月戊子，北宮中井泉稍上，溢出南流，象春秋時先有鸜鵒之謠，而後有來巢之驗。井水，陰也；竈煙，陽也；玉堂、金門，至尊之居：象陰盛而滅陽，竊有宮室之應也。王莽生於元帝初元四年，至成帝封侯，為三公輔政，因以篡位。

成帝時童謠曰：「燕燕尾涏涏，`師古曰：「涏涏，光澤貌也，音徒見反。」`張公子，時相見。木門倉琅根，燕飛來，啄皇孫，皇孫死，燕啄矢。」其後帝為微行出遊，常與富平侯張放俱稱富平侯家人，過河陽主作樂，見舞者趙飛燕而幸之，故曰「燕燕尾涏涏」，美好貌也。張公子謂富平侯也。「木門倉琅根」，謂宮門銅鍰，`師古曰：「門之鋪首及銅鍰也。銅色青，故曰倉琅。鋪首銜環，故謂之根。鍰讀與環同。」`言將尊貴也。後遂立為皇后。弟昭儀賊害後宮皇子，卒皆伏辜，所謂「燕飛來，啄皇孫，皇孫死，燕啄矢」者也。

成帝時謌謠又曰：「邪徑敗良田，讒口亂善人。桂樹華不實，黃爵巢其顛。故為人所羨，今為人所憐。」桂，赤色，漢家象。華不實，無繼嗣也。王莽自謂黃象，黃爵巢其顛也。

嚴公十七年「冬，多麋」。劉歆以為毛蟲之孽為災。劉向以為麋色青，近青祥也。麋之為言迷也，蓋牝獸之淫者也。是時，嚴公將取齊之淫女，其象先見，天戒若曰，勿取齊女，淫而迷國。嚴不寤，遂取之。夫人旣入，淫於二叔，終皆誅死，`師古曰：「謂慶父縊死，叔牙鴆卒，齊人殺哀姜也。」`幾亡社稷。`師古曰：「謂子般、閔公前後見殺，而齊侯欲取魯國也。幾音鉅依反。」`董仲舒指略同。京房易傳曰：「廢正作淫，大不明，國多麋。」又曰：「震遂泥，`李竒曰：「從三至五，有坎象。坎為水，四為泥在水中，故曰震遂泥。泥者，泥溺於水，不能自拔，道未光也。或以為溺於淫女，故其妖多麋。麋，迷也。」師古曰：「此易震卦九四爻辭也。泥音乃計反。」`厥咎國多麋。」

昭帝時，昌邑王賀聞人聲曰「熊」，視而見大熊。左右莫見，以問郎中令龔遂，遂曰：「熊，山野之獸，而來入宮室，王獨見之，此天戒大王，恐宮室將空，危亡象也。」賀不改寤，後卒失國。

左氏傳襄公十七年十一月甲午，宋國人逐狾狗，`師古曰：「狾，狂也，音征例反。」`狾狗入於華臣氏，`師古曰：「華臣，華元之子也。」`國人從之。臣懼，遂奔陳。先是臣兄閱為宋卿，`師古曰：「為右師。」`閱卒，臣使賊殺閱家宰，遂就其妻。宋平公聞之，曰：「臣不唯其宗室是暴，大亂宋國之政。」欲逐之。左師向戌曰：「大臣不順，國之恥也，不如蓋之。」`師古曰：「向戌，宋桓公曾孫也。蓋謂覆掩其事也。」`公迺止。華臣炕暴失義，內不自安，故犬禍至，以犇亡也。

高后八年三月，祓霸上，`師古曰：「祓者，除惡之祭也，音廢。」`還過枳道，見物如倉狗，橶高后掖，`師古曰：「橶謂拘持之也。橶音戟。拘音居足反。」`忽之不見。卜之，趙王如意為祟。遂病掖傷而崩。先是高后鴆殺如意，支斷其母戚夫人手足，搉其眼以為人彘。`師古曰：「搉謂敲擊去其精也。搉音口角反。凡言彘者，皆豕之別名。」`

文帝後五年六月，齊雍城門外有狗生角。`師古曰：「雍城門者，齊門名也。春秋左氏傳平陽之役，趙武及秦周伐雍門之荻是也。」`先是帝兄齊悼惠王亡後，帝分齊地，立其庶子七人皆為王。`師古曰：「謂齊孝王將閭、濟北王志、菑川王賢、膠東王雄渠、膠西王卬、濟南王辟光，并城陽恭王喜，是謂七王。」`兄弟並彊，有炕陽心，故犬禍見也。犬守御，角兵象，在前而上鄉者也。`師古曰：「鄉讀曰嚮。次下亦同。」`犬不當生角，猶諸侯不當舉兵鄉京師也。天之戒人蚤矣，`師古曰：「蚤，古早字。」`諸侯不寤。後六年，吳、楚畔，濟南、膠西、膠東三國應之，舉兵至齊。齊王猶與城守，`師古曰：「與讀曰豫。」`三國圍之。會漢破吳、楚，因誅四王。故天狗下梁而吳、楚攻梁，狗生角於齊而三國圍齊。漢卒破吳、楚於梁，誅四王於齊。京房易傳曰：「執政失，下將害之，厥妖狗生角。君子苟免，小人陷之，厥妖狗生角。」

景帝三年二月，邯鄲狗與彘交。悖亂之氣，近犬豕之禍也。`師古曰：「悖，惑也，音布內反。此下亦同。」`是時趙王遂悖亂，與吳、楚謀為逆，遣使匈奴求助兵，卒伏其辜。犬，兵革失衆之占；`如淳曰：「犬吠守，似兵革外附它類，失衆也。」`豕，北方匈奴之象。逆言失聽，交於異類，以生害也。京房易傳曰：「夫婦不嚴，厥妖狗與豕交。茲謂反德，國有兵革。」

成帝河平元年，長安男子石良、劉音相與同居，`師古曰：「二人共止一室。」`有如人狀在其室中，擊之，為狗，走出。去後有數人被甲持兵弩至良家，良等格擊，或死或傷，皆狗也。自二月至六月乃止。

鴻嘉中，狗與彘交。

左氏昭公二十四年十月癸酉，王子鼂以成周之寶圭湛于河，`師古曰：「以祭河也。爾雅曰：『祭川曰浮沈。』湛讀曰沈。後皆類此。」`幾以獲神助。`師古曰：「幾讀曰兾。」`甲戌，津人得之河上，陰不佞取將賣之，則為石。`師古曰：「陰不佞，周大夫也。」`是時王子鼂篡天子位，萬民不鄉，號令不從，`師古曰：「鄉讀曰嚮。」`故有玉變，近白祥也。癸酉入而甲戌出，神不享之驗云。玉化為石，貴將為賤也。後二年，子鼂犇楚而死。

史記秦始皇帝三十六年，鄭客從關東來，至華陰，望見素車白馬從華山上下，知其非人，道住止而待之。遂至，`師古曰：「於道上住而待此車馬。」`持璧與客曰：「為我遺鎬池君。」`張晏曰：「武王居鎬，鎬池君則武王也。武王伐商，故神云始皇荒淫若紂矣，今亦可伐也。」孟康曰：「長安西南有鎬池。」師古曰：「鎬池在昆明池北。此直江神告鎬池之神，云始皇將死耳，無豫於武王也。張說失矣。」`因言「今年祖龍死」。`蘇林曰：「祖，始也。龍，人君象。謂始皇也。」`忽不見。鄭客奉璧，即始皇二十八年過江所湛璧也。與周子鼂同應。是歲，石隕于東郡，民或刻其石曰：「始皇死而地分。」此皆白祥，炕陽暴虐，號令不從，孤陽獨治，羣陰不附之所致也。一曰，石，陰類也，陰持高節，臣將危君，趙高、李斯之象也。始皇不畏戒自省，反夷滅其旁民，而燔燒其石。是歲始皇死，後三年而秦滅。

孝昭元鳳三年正月，泰山萊蕪山南匈匈有數千人聲。民視之，有大石自立，高丈五尺，大四十八圍，入地深八尺，三石為足。石立處，有白烏數千集其旁。眭孟以為石陰類，下民象，泰山岱宗之嶽，王者易姓告代之處，當有庶人為天子者。孟坐伏誅。京房易傳曰：「『復，崩來無咎。』`師古曰：「復卦之辭也。今易崩字作朋也。」`自上下者為崩，厥應泰山之石顛而下，`師古曰：「顛，墜也。」`聖人受命人君虜。」又曰：「石立如人，庶士為天下雄。立於山，同姓；平地，異姓。立於水，聖人；於澤，小人。」

天漢元年三月，天雨白毛；三年八月，天雨白氂。`師古曰：「凡言氂者，毛之強曲者也，音力之反。」`京房易傳曰：「前樂後憂，厥妖天雨羽。」又曰：「邪人進，賢人逃，天雨毛。」

史記周威烈王二十三年，九鼎震。`孟康曰：「威烈，一王之謚也，六國時也。」師古曰：「即赧王之高祖也。」`金震，木動之也。是時周室衰微，刑重而虐，號令不從，以亂金氣。鼎者，宗廟之寶器也。宗廟將廢，寶鼎將遷，故震動也。是歲，晉三卿韓、魏、趙篡晉君而分其地，威烈王命以為諸侯。天子不恤同姓，而爵其賊臣，天下不附矣。後三世，周致德祚於秦。`晉灼曰：「赧王奔秦，獻其邑，此謂致德祚也。」`其後秦遂滅周，而取九鼎。九鼎之震，木沴金，失衆甚。

成帝元延元年正月，長安章城門門牡自亡，`晉灼曰：「西出南頭第一門也。牡是出籥者。」師古曰：「牡所以下閉者也，亦以鐵為之，非出籥也。」`函谷關次門牡亦自亡。`韋昭曰：「函谷關邊小門也。」師古曰：「非行人出入所由，蓋關司曹府所在之門也。」`京房易傳曰：「飢而不損茲謂泰，厥災水，厥咎牡亡。」妖辭曰：「關動牡飛，辟為亡道臣為非，厥咎亂臣謀篡。」`李竒曰：「易妖變傳辭。」`故谷永對曰：「章城門通路寢之路，函谷關距山東之險，城門關守國之固，固將去焉，故牡飛也。」

* * *

[上卷](027a.md) / [漢書目錄](a02.md) / [下卷](027b1.md) /			  

    