 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷六 ‧ 武帝紀第六`

* * *

孝武皇帝，`荀悅曰：「諱徹之字曰通。」應劭曰：「禮謚法『威強叡德曰武』。」`景帝中子也，母曰王美人。`師古曰：「外戚傳美人比二千石，視少上造。」`年四歲立為膠東王。七歲為皇太子，母為皇后。十六歲，後三年正月，景帝崩。`張晏曰：「武帝以景帝元年生，七歲為太子，為太子十歲而景帝崩，時年十六矣。」師古曰：「後三年，景帝後三年也。」`甲子，太子即皇帝位，尊皇太后竇氏曰太皇太后，皇后曰皇太后。三月，封皇太后同母弟田蚡、勝皆為列侯。`蘇林曰：「蚡音鼢鼠之鼢。」師古曰：「蚡亦鼢鼠字也，音扶粉反。」`

建元元年`師古曰：「自古帝王未有年號，始起於此。」`冬十月，詔丞相、御史、列侯、中二千石、二千石、諸侯相舉賢良方正直言極諫之士。丞相綰`師古曰：「衞綰也。」`奏：「所舉賢良，或治申、商、韓非、蘇秦、張儀之言，`應劭曰：「申不害，韓昭侯相也。衞公孫鞅為秦孝公相，封於商，號商君。韓非，韓諸公子，非，名也。蘇秦為關東從長。張儀為秦昭王相，為衡說以抑諸侯。」李竒曰：「申不害書執術。商鞅為法，賞不失卑，刑不諱尊，然深刻無恩德。韓非兼行申、商之術。」師古曰：「從音子容反。」`亂國政，請皆罷。」奏可。

春二月，赦天下，賜民爵一級。年八十復二筭，九十復甲卒`張晏曰：「二筭，復二口之筭也。復甲卒，不豫革車之賦也。」師古曰：「復音方目反。」`。行三銖錢。`師古曰：「新壞四銖錢造此錢也，重如其文。見食貨志。」`

夏四月己巳，詔曰：「古之立敎，鄉里以齒，朝廷以爵，扶世導民，莫善於德。然則於鄉里先耆艾，奉高年，古之道也。`師古曰：「六十曰耆，五十曰艾。」`今天下孝子順孫願自竭盡以承其親，外迫公事，內乏資財，是以孝心闕焉。朕甚哀之。民年九十以上，已有受鬻法，`師古曰：「給米粟以為糜鬻。鬻音之六反。」`為復子若孫，令得身師妻妾遂其供養之事。」`師古曰：「若者，豫及之辭也。有子即復子，無子即復孫也。遂，申也。復音方目反。」`

五月，詔曰：「河海潤千里，其令祠官脩山川之祠，為歲事`孟康曰：「為農祈也。於此造之，歲以為常，故曰為歲事也。」師古曰：「歲以為常是也。緫致敬耳，非止祈農。」`，曲加禮。」`如淳曰：「祭禮有所加益。」`

赦吳楚七國帑輸在官者。`應劭曰：「吳楚七國反時，其首事者妻子沒入為官奴婢，武帝哀焉，皆赦遣之也。」師古曰：「帑讀與孥同。」`

秋七月，詔曰：「衞士轉置送迎二萬人，`鄭氏曰：「去故置新，常二萬人。」`其省萬人。罷苑馬，以賜貧民。」`師古曰：「養馬之苑，舊禁百姓不得芻牧采樵，今罷之。」`

議立明堂。遣使者安車蒲輪，束帛加璧，徵魯申公。`師古曰：「以蒲裹輪，取其安也。」`

二年冬十月，御史大夫趙綰坐請毋奏事太皇太后，及郎中令王臧皆下獄，自殺。`應劭曰：「禮，婦人不豫政事，時帝已自躬省萬機。王臧儒者，欲立明堂辟雍。太后素好黃老術，非薄五經。因欲絕奏事太后，太后怒，故殺之。」`丞相嬰、太尉蚡免。`師古曰：「竇嬰、田蚡。」`

春二月丙戌朔，日有蝕之。夏四月戊申，有如日夜出。

初置茂陵邑。`應劭曰：「武帝自作陵也。」師古曰：「本槐里縣之茂鄉，故曰茂陵。」`

三年春，河水溢于平原，大飢，人相食。`師古曰：「河溢之處損害田畝，故大飢。」`

賜徙茂陵者戶錢二十萬，田二頃。初作便門橋。`蘇林曰：「去長安四十里。」服虔曰：「在長安西北，茂陵東。」師古曰：「便門，長安城北面西頭門，即平門也。古者平便皆同字。於此道作橋，跨渡渭水以趨茂陵，其道易直，即今所謂便橋是其處也。便讀如本字。」`

秋七月，有星孛于西北。

濟川王明坐殺太傅、中傅廢，遷防陵。`應劭曰：「中傅，宦者也。」師古曰：「防陵，漢中縣也，今謂之房州。」`

閩越圍東甌，`應劭曰：「高祖五年立無諸為閩越王。惠帝立搖為東海王，都東甌，故號東甌。」師古曰：「甌音一侯反。」`東甌告急。遣中大夫嚴助持節發會稽兵，浮海救之。未至，閩越走，兵還。

九月丙子晦，日有蝕之。

四年夏，有風赤如血。六月，旱。秋九月，有星孛于東北。

五年春，罷三銖錢，行半兩錢。`師古曰：「又新鑄作也。」`

置五經博士。

夏四月，平原君薨。`服虔曰：「王太后之母，武帝外祖母。」`

五月，大蝗。

秋八月，廣川王越、清河王乘皆薨。

六年春二月乙未，遼東高廟災。夏四月壬子，高園便殿火。`師古曰：「凡言便殿、便室、便坐者，皆非正大之處，所以就便安也。園者，於陵上作之，旣有正寢以象平生正殿，又立便殿為休息閑宴之處耳。說者不曉其意，乃解云便殿、便室皆是正名，斯大惑矣。尋石建、韋玄成、孔光等傳，其義可知。便讀如本字。」`上素服五日。

五月丁亥，太皇太后崩。

秋八月，有星孛于東方，長竟天。

閩越王郢攻南越。遣大行王恢將兵出豫章，大司農韓安國出會稽，擊之。未至，越人殺郢降，兵還。

元光元年`臣瓚曰：「以長星見，故為元光。」`冬十一月，初令郡國舉孝廉各一人。`師古曰：「孝謂善事父母者。廉謂清潔有廉隅者。」`

衞尉李廣為驍騎將軍屯雲中，中尉程不識為車騎將軍屯鴈門，六月罷。

夏四月，赦天下，賜民長子爵一級。復七國宗室前絕屬者。`師古曰：「此等宗室前坐七國反，故絕屬。今加恩赦之，更令上屬籍於宗正也。復音扶目反。」`

五月，詔賢良曰：「朕聞昔在唐虞，畫象而民不犯，`應劭曰：「二帝但畫衣冠，異章服，而民不敢犯也。」師古曰：「白虎通云『畫象者，其衣服象五刑也。犯墨者蒙巾，犯劓者以赭著其衣，犯髕者以墨蒙其髕象而畫之，犯宮者屝，犯大辟者布衣無領。』墨謂以墨黥其面也。劓，截其鼻也。髕，去膝蓋骨也。宮，割其陰也。屝，草屨也。劓音牛兾反，字或作㓷，其音同耳。髕音頻忍反。屝音扶味反。」`日月所燭，莫不率俾。`師古曰：「燭，照也。率，循也。俾，使也。言皆循其貢職而可使也。」`周之成康，刑錯不用，`師古曰：「錯，置也，音千故反。」`德及鳥獸，敎通四海。海外肅眘，`晉灼曰：「東夷傳今挹婁地是也，在夫餘之東北千餘里大海之濵。」師古曰：「周書序云『成王旣伐東夷，肅眘來賀』，即謂此。」`北發渠搜，`服虔曰：「地名也。」應劭曰：「禹貢析支、渠搜屬雍州，在金城河關之西，西戎也。」晉灼曰：「王恢傳『北發、月支可得而臣』，似國名也。地理志朔方有渠搜縣。」臣瓚曰：「孔子三朝記云『北發渠搜，南撫交阯』，此舉北以南為對也。禹貢渠搜在雍州西北。渠搜在朔方。」師古曰：「北發，非國名也，言北方即可徵發渠搜而役屬之。瓚說近是。」`氐羌徠服。`師古曰：「徠，古往來之字也。氐音丁奚反。」`星辰不孛，日月不蝕，山陵不崩，川谷不塞；麟鳳在郊藪，河洛出圖書。嗚虖，何施而臻此與！`師古曰：「虖讀曰呼。嗚呼，歎辭也。臻，至也。」`今朕獲奉宗廟，夙興以求，夜寐以思，`師古曰：「夙興，早起也。夜寐，夜乆方寐也。」`若涉淵水，未知所濟。猗與偉與！`師古曰：「猗，美也。偉，大也。與，辭也。言美而且大也。與讀曰歟，音弋於反。」`何行而可以章先帝之洪業休德，`師古曰：「章，明也。洪，大也。休，美也。」`上參堯舜，下配三王！`師古曰：「三王，夏、殷、周。」`朕之不敏，不能逺德，`師古曰：「言德不及逺也。」`此子大夫之所覩聞也。`師古曰：「子者，人之嘉稱。大夫，舉官稱也。志在優賢，故謂之子大夫也。覩，古覩字。」`賢良明於古今王事之體，受策察問，咸以書對，著之于篇，`師古曰：「篇謂竹簡也。」`朕親覽焉。」於是董仲舒、公孫弘等出焉。

秋七月癸未，日有蝕之。

二年冬十月，行幸雍，祠五畤。`師古曰：「五帝之畤也。」`

春，詔問公卿曰：「朕飾子女以配單于，金幣文繡賂之甚厚，單于待命加嫚，侵盜亡已。`師古曰：「待命，謂承詔命也。嫚與慢同。」`邊境被害，朕甚閔之。今欲舉兵攻之，何如？」大行王恢建議宜擊。夏六月，御史大夫韓安國為護軍將軍，衞尉李廣為驍騎將軍，太僕公孫賀為輕車將軍，大行王恢為將屯將軍，太中大夫李息為材官將軍，將三十萬衆屯馬邑谷中，誘致單于，欲襲擊之。單于入塞，覺之，走出。六月，軍罷。將軍王恢坐首謀不進，下獄死。`師古曰：「首為此謀，而反不進擊匈奴輜重。」`

秋九月，令民大酺五日。

三年春，河水徙，從頓丘東南流入勃海。`師古曰：「頓丘，丘名，因以為縣，本衞地也。地理志屬東郡，今則在魏州界也。」`

夏五月，封高祖功臣五人後為列侯。

河水決濮陽，氾郡十六。`師古曰：「濮陽，東郡之縣也。水所氾及，凡十六郡界也。氾音敷劔反。」`發卒十萬救決河。起龍淵宮`服虔曰：「宮在長安西，作銅飛龍，故以冠名也。」如淳曰：「三輔黃圖云有龍淵宮，今長安城西有其處。溝洫志救河決亦起龍淵宮於其傍。」孟康曰：「在西平界，其水可用淬刀劔，特堅利。古龍淵之劔取於此水。」師古曰：「黃圖云龍淵廟在茂陵東，不言宮也。此言救決河，起龍淵宮，則宮不在長安之西矣。又漢章帝賜尚書韓稜龍淵劔。孟說是也。淬音千內反。」`。

四年冬，魏其侯竇嬰有罪，棄巿。`師古曰：「以黨灌夫也。」`

春三月乙卯，丞相蚡薨。

夏四月，隕霜殺草。五月，地震。赦天下。

五年春正月，河閒王德薨。

夏，發巴蜀治南夷道，又發卒萬人治鴈門阻險。`師古曰：「所以為固，用止匈奴之寇。」`

秋七月，大風拔木。

乙巳，皇后陳氏廢。捕為巫蠱者，皆梟首。

八月，螟。`師古曰：「食苗心之蟲也，音莫經反。」`

徵吏民有明當世之務習先聖之術者，縣次續食，令與計偕。`師古曰：「計者，上計簿使也，郡國每歲遣詣京師上之。偕者，俱也。令所徵之人與上計者俱來，而縣次給之食。後世訛誤，因承此語，遂緫謂上計為計偕。闞駰不詳，妄為解說，云秦漢謂諸侯朝使曰計偕。偕，次也。晉代有計偕簿。又改偕為階，失之彌逺，致誤後學。」`

六年冬，初筭商車。`李竒曰：「始稅商賈車船，令出筭。」`

春，穿漕渠通渭。`如淳曰：「水轉運曰漕。」師古曰：「音才到反。」``如淳曰：「水轉運曰漕。」師古曰：「音才到反。」`

匈奴入上谷，殺略吏民。遣車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門。青至龍城`應劭曰：「匈奴單于祭天，大會諸國，名其處為龍城。」`，獲首虜七百級。廣、敖失師而還。詔曰：「夷狄無義，所從來乆。閒者匈奴數寇邊境，故遣將撫師。古者治兵振旅，因遭虜之方入，將吏新會，上下未輯，`晉灼曰：「入猶還也。不得已而用兵，言師不踰時也。入或作人，因其習俗土地之宜而敎革之也。」師古曰：「晉說非也。詔言古者出則治兵，入則振旅，素練其衆，不虧戎律。今之出師，因遭寇虜方入為害，而將吏新會，上下未和，故校尉棄軍而奔北也。輯與集同。」`代郡將軍敖、鴈門將軍廣所任不肖`師古曰：「肖，似也。不肖者，言無所象類，謂不材之人也。」`，校尉又背義妄行，棄軍而北，少吏犯禁。`文穎曰：「少吏，小吏也。」`用兵之法：不勤不敎，將率之過也；敎令宣明，不能盡力，士卒之罪也。將軍已下廷尉，使理正之，`師古曰：「下謂以身付廷尉也。理，法也，言以法律處正其罪。下音胡嫁反。他皆類此。」`而又加法於士卒，二者並行，非仁聖之心。朕閔衆庶陷害，欲刷恥改行，`師古曰：「刷，除也，音所劣反。」`復奉正義，厥路亡䌛。`師古曰：「一陷重刑，無因復從正道也。䌛讀與由同。」`其赦鴈門、代郡軍士不循法者。」`師古曰：「循，從也，由也。」`

夏，大旱，蝗。

六月，行幸雍。

秋，匈奴盜邊。遣將軍韓安國屯漁陽。

元朔元年`應劭曰：「朔，蘇也。孟軻曰『后來其蘇』。蘇，息也，言萬民品物大繁息也。」師古曰：「朔猶始也，言更為初始也。蘇息之息，非息生義，應說失之。」`冬十一月，詔曰：「公卿大夫，所使緫方略，壹統類，廣敎化，美風俗也。夫本仁祖義，襃德祿賢，勸善刑暴，`師古曰：「本仁祖義，謂以仁義為本始。」`五帝三王所䌛昌也。`師古曰：「五帝，伏羲、神農、黃帝、堯、舜也。三王，夏、殷、周也。䌛讀與由同。」`朕夙興夜寐，嘉與宇內之士臻於斯路。`師古曰：「天地四方為宇。臻，至也。」`故旅耆老，復孝敬，`師古曰：「旅耆老者，加惠於耆老之人，若賔旅也。復孝敬者，謂優復孝弟之人也。復音方目反。」`選豪俊，講文學，`師古曰：「講謂和習之。」`稽參政事，祈進民心，`師古曰：「祈，求也。」`深詔執事，興廉舉孝，庶幾成風，紹休聖緒`師古曰：「休，美也。緒，業也。言紹先聖之休緒也。故下言昭先帝聖緒。」`。夫十室之邑，必有忠信；三人並行，厥有我師。`師古曰：「論語稱孔子云：『十室之邑，必有忠信如丘者焉。』又曰：『三人行，必有我師焉。擇其善者而從之，其不善者而改之。』故詔引焉。」`今或至闔郡而不薦一人，`師古曰：「闔，閉也。緫一郡之中，故云闔郡。」`是化不下究，而積行之君子雍於上聞也`師古曰：「究，竟也。言見壅遏，不得聞達於天子也。雍讀曰壅。」`。二千石官長紀綱人倫，`師古曰：「謂郡之守尉，縣之令長。」`將何以佐朕燭幽隱，勸元元，`師古曰：「燭，照也。元元，善意。」`厲蒸庶，`師古曰：「蒸，衆也。」`崇鄉黨之訓哉？且進賢受上賞，蔽賢蒙顯戮，古之道也。其與中二千石、禮官、博士議不舉者罪。」有司奏議曰：「古者，諸侯貢士，壹適謂之好德，`服虔曰：「適，得其人。」`再適謂之賢賢，三適謂之有功，迺加九錫；`應劭曰：「一曰車馬，二曰衣服，三曰樂器，四曰朱戶，五曰納陛，六曰虎賁百人，七曰鈇鉞，八曰弓矢，九曰秬鬯。此皆天子制度，尊之，故事事錫與，但數少耳。」張晏曰：「九錫，經本無文，周禮以為九命，春秋說有之。」臣瓚曰：「九錫備物，伯者之盛禮，齊桓、晉文猶不能備，今三進賢便受之，似不然也。當受進賢之一錫。尚書大傳云『三適謂之有功，賜以車服弓矢』是也。」師古曰：「緫列九錫，應說是也。進賢一錫，瓚說是也。」`不貢士，壹則黜爵，再則黜地，三而黜爵地畢矣。`李竒曰：「爵地俱削盡。」`夫附下罔上者死，附上罔下者刑，與聞國政而無益於民者斥，`師古曰：「與讀曰豫。斥謂棄逐之。」`在上位而不能進賢者退，此所以勸善黜惡也。今詔書昭先帝聖緒，令二千石舉孝廉，所以化元元，移風易俗也。不舉孝，不奉詔，當以不敬論。`張晏曰：「謂其不勤求士報國。」`不察廉，不勝任也，當免。」`張晏曰：「當率身化下，今親宰牧而無賢人，為不勝任也。」`奏可。

十二月，江都王非薨。

春三月甲子，立皇后衞氏。詔曰：「朕聞天地不變，不成施化；陰陽不變，物不暢茂。`師古曰：「暢，通也。」`易曰『通其變，使民不倦』。`應劭曰：「黃帝、堯、舜祖述伏羲、神農，結網耒耜，以日中為市。交易之業，因其所利，變而通之，使民知之，不苦倦也。」師古曰：「此易下繫之辭也。言通物之變，故能樂其器用，不解倦也。」`詩云『九變復貫，知言之選』。`應劭曰：「逸詩也。陽數九，人君當陽，言變政復禮，合於先王舊貫。知言之選，選，善也。」孟康曰：「貫，道也。選，數也。極天之變而不失道者，知言之數也。」臣瓚曰：「先王創制易敎，以救流弊也，是以三王之敎有文有質。九，數之多也。」師古曰：「貫，事也。選，擇也。論語曰『仍舊貫』，此言文質不同，寬猛殊用，循環復舊，擇善而從之。瓚說近之也。」`朕嘉唐虞而樂殷周，據舊以知鑒。`師古曰：「追觀舊跡，以知新政，而為鑒戒。」`其赦天下，與民更始。諸逋貸及辭訟在孝景後三年以前，皆勿聽治。」`師古曰：「逋，亡也。乆負官物亡匿不還者，皆謂之逋。逋音布胡反。」`

秋，匈奴入遼西，殺太守；入漁陽、鴈門，敗都尉，殺略三千餘人。遣將軍衞青出鴈門，將軍李息出代，獲首虜數千級。

東夷薉君南閭等`服虔曰：「穢貊在辰韓之北，高句麗沃沮之南，東窮于大海。」晉灼曰：「薉，古穢字。」師古曰：「南閭者，薉君之名。」`口二十八萬人降，為蒼海郡。

魯王餘、長沙王發皆薨。

二年冬，賜淮南王、菑川王几杖，毋朝。`師古曰：「淮南王安、菑川王志皆武帝諸父列也，故賜几杖焉。」`

春正月，詔曰：「梁王、城陽王親慈同生，`文穎曰：「慈，愛也。」`願以邑分弟，其許之。諸侯王請與子弟邑者，朕將親覽，使有列位焉。」於是藩國始分，而子弟畢侯矣。

匈奴入上谷、漁陽，殺略吏民千餘人。遣將軍衞青、李息出雲中，至高闕，`師古曰：「山名也，一曰塞名也，在朔方之北。」`遂西至符離，`師古曰：「幕北塞名也。」`獲首虜數千級。收河南地，置朔方、五原郡。

三月乙亥晦，日有蝕之。

夏，募民徙朔方十萬口。又徙郡國豪傑及訾三百萬以上于茂陵。

秋，燕王定國有罪，自殺。

三年春，罷蒼海郡。三月，詔曰：「夫刑罰所以防姦也，內長文所以見愛也；`晉灼曰：「長音長吏之長。」張晏曰：「長文，長文德也。」師古曰：「詔言有文德者，即親內而崇長之，所以見仁愛之道。見謂顯示也，音胡電反。」`以百姓之未洽于敎化，朕嘉與士大夫日新厥業，祗而不解。`師古曰：「解讀曰懈。」`其赦天下。」

夏，匈奴入代，殺太守；入鴈門，殺略千餘人。

六月庚午，皇太后崩。

秋，罷西南夷，城朔方城。令民大酺五日。

四年冬，行幸甘泉。

夏，匈奴入代、定襄、上郡，殺略數千人。

五年春，大旱。大將軍衞青將六將軍兵十餘萬人出朔方、高闕，獲首虜萬五千級。

夏六月，詔曰：「蓋聞導民以禮，風之以樂，`師古曰：「風，敎也。詩序曰『上以風化下』。」`今禮壞樂崩，朕甚閔焉。故詳延天下方聞之士，咸薦諸朝。`師古曰：「詳，悉也。延，引也。方，道也。聞，博聞也。言悉引有道博聞之士而進於朝也。禮記曰『隆禮由禮，謂之有方之士』。又曰『博聞強識而讓，謂之君子』。一曰方謂方正也。」`其令禮官勸學，講議洽聞，舉遺興禮，以為天下先。`師古曰：「舉遺逸之文而興禮學。」`太常其議予博士弟子，崇鄉黨之化，以厲賢材焉。」`師古曰：「為博士置弟子，旣得崇化於鄉黨，又以獎厲賢材之人。」`丞相弘請為博士置弟子員，`師古曰：「公孫弘。」`學者益廣。

秋，匈奴入代，殺都尉。

六年春二月，大將軍衞青將六將軍兵十餘萬騎出定襄，斬首三千餘級。還，休士馬于定襄、雲中、鴈門。赦天下。

夏四月，衞青復將六將軍絕幕，`應劭曰：「幕，沙幕，匈奴之南界也。」臣瓚曰：「沙土曰幕。直度曰絕。」師古曰：「應、瓚二說皆是也，而說者或云是塞外地名，非矣。幕者，即今之突厥中磧耳。李陵歌曰『徑萬里兮渡沙幕』。」`大克獲。前將軍趙信軍敗，降匈奴。右將軍蘇建亡軍，獨身脫還，贖為庶人。

六月，詔曰：「朕聞五帝不相復禮，三代不同法，所繇殊路而建德一也。`師古曰：「復，因也，音扶目反。繇讀與由同。」`蓋孔子對定公以徠逺，`臣瓚曰：「論語及韓子皆言葉公問政於孔子，孔子答以悅近徠逺。今云定公，與二書異。」`哀公以論臣，`如淳曰：「韓非云哀公問政，仲尼曰政在選賢。」`景公以節用，`如淳曰：「韓非云齊景公問政，仲尼曰政在節財。」`非期不同，所急異務也。`李竒曰：「期，要也。非要當必不同，所急異務，不得不然。」`今中國一統而北邊未安，朕甚悼之。日者大將軍廵朔方，征匈奴，斬首虜萬八千級，諸禁錮及有過者，咸蒙厚賞，得免減罪。`師古曰：「有罪者，或被釋免，或得減輕。」`今大將軍仍復克獲`師古曰：「仍，頻也。」`，斬首虜萬九千級，受爵賞而欲移賣者，無所流貤。`應劭曰：「貤音移。言軍吏士斬首虜，爵級多無所移與，今為置武功賞官，爵多者分與父兄子弟及賣與他人也。」師古曰：「此說非也。許慎說文解字云『貤，物之重次第也』。此詔言欲移賣爵者，無有差次，不得流行，故為置官級也。貤音弋賜反。今俗猶謂凡物一重為一貤也。」`其議為令。」有司奏請置武功賞官，以寵戰士。

元狩元年`應劭曰：「獲白麟，因改元曰元狩也。」`冬十月，行幸雍，祠五畤。獲白麟，`師古曰：「麟，麋身，牛尾，馬足，黃色，圜蹄，一角，角端有肉。」`作白麟之歌。

十一月，淮南王安、衡山王賜謀反，誅。黨與死者數萬人。

十二月，大雨雪，民凍死。`師古曰：「雨音于具反。」`

夏四月，赦天下。

丁卯，立皇太子。賜中二千石爵右庶長，`師古曰：「第十一等爵。」`民為父後者一級。詔曰：「朕聞咎![431b](../../imgs/431b.gif)對禹，曰在知人，知人則哲，惟帝難之。`師古曰：「尚書咎繇謨載咎繇之辭也。帝謂堯也。」`蓋君者心也，民猶支體，支體傷則心憯怛。`師古曰：「憯，痛也。怛，悼也。憯音千感反。怛音丁曷反。」`日者淮南、衡山脩文學，流貨賂，兩國接壤，怵於邪說，`服虔曰：「怵音裔。」應劭曰：「狃忕也。」如淳曰：「怵音怵惕，見誘怵於邪說也。」師古曰：「作忲者非。如說云見誘怵，其義是也，而音怵惕，又非也。怵或體訹字耳。訹者，誘也，音如戌亥之戌。南越傳曰『不可怵好語入朝』。諸如此例，音義同耳。今俗猶云相謏訹，而說者或改為鉥導之鉥，蓋穿鑿也。謏音先誘反。鉥音述。」`而造篡弒，此朕之不德。詩云：『憂心慘慘，念國之為虐。』`師古曰：「小雅正月之詩也。慘慘，憂戚之貌。」`已赦天下，滌除與之更始。朕嘉孝弟力田，哀夫老眊孤寡鰥獨`師古曰：「眊，古耄字。八十曰耄。耄，老稱也。一曰眊，不明之貌。」`或匱於衣食，甚憐愍焉。其遣謁者巡行天下，存問致賜。`師古曰：「致，送至也。行音下更反。」`曰『皇帝使謁者`師古曰：「謁者令使者宣詔書之文。」`賜縣三老、孝者帛，人五匹；鄉三老、弟者、力田帛，人三匹；年九十以上及鰥寡孤獨帛，人二匹，絮三斤；八十以上米，人三石。有冤失職，使者以聞。`師古曰：「職，常也。失職者，失其常業及常理也。」`縣鄉即賜，毋贅聚』。」`如淳曰：「贅，會也。令勿擅徵召贅聚三老孝弟力田也。」師古曰：「即，就也。各遣就其所居而賜之，勿會聚也。贅音之銳反。」`

五月乙巳晦，日有蝕之。

匈奴入上谷，殺數百人。

二年冬十月，行幸雍，祠五畤。

春三月戊寅，丞相弘薨。

遣驃騎將軍霍去病出隴西，至臯蘭，`應劭曰：「在隴西白石縣，塞外河名也。」孟康曰：「山關名也。」師古曰：「臯蘭，山名也。霍去病傳云『過焉支山千有餘里，合短兵鏖臯蘭下』，則此山也，非河名也。白石縣在金城，又不屬隴西。應說並失之。鏖音烏曹反。」`斬首八千餘級。

夏，馬生余吾水中。`應劭曰：「在朔方北也。」`南越獻馴象、`應劭曰：「馴者，敎能拜起周章，從人意也。」師古曰：「馴音巡，謂擾也。應說是也。」`能言鳥。`師古曰：「即鸚鵡也，今隴西及南海並有之。萬震南州異物志云有三種，一種白，一種青，一種五色。交州以南諸國盡有之。白及五色者，其性尤慧解，蓋謂此也。隋開皇十八年，林邑國獻白鸚鵡，時以為異。是歲貢士咸試賦之。聖皇馭歷，屢有茲獻。上以幽遐勞費，撫慰弗受。」`

將軍去病、公孫敖出北地二千餘里，過居延，`師古曰：「居延，匈奴中地名也，韋昭以為張掖縣，失之。張掖所置居延縣者，以安處所獲居延人而置此縣。」`斬首虜三萬餘級。

匈奴入鴈門，殺略數百人。遣衞尉張騫、郎中令李廣皆出右北平。廣殺匈奴三千餘人，盡亡其軍四千人，獨身脫還，及公孫敖、張騫皆後期，當斬，贖為庶人。

江都王建有罪，自殺。膠東王寄薨。

秋，匈奴昆邪王殺休屠王，`師古曰：「昆音下門反。屠音儲。」`并將其衆合四萬餘人來降，置五屬國以處之。`師古曰：「凡言屬國者，存其國號而屬漢朝，故曰屬國。」`以其地為武威、酒泉郡。`師古曰：「武威，今涼州也。酒泉，今肅州。」`

三年春，有星孛于東方。夏五月，赦天下。立膠東康王少子慶為六安王。封故相國蕭何曾孫慶為列侯。

秋，匈奴入右北平、定襄，殺略千餘人。

遣謁者勸有水災郡種宿麥。`師古曰：「秋冬種之，經歲乃熟，故云宿麥。」`舉吏民能假貸貧民者以名聞。`師古曰：「貸音吐戴反。」`

減隴西、北地、上郡戍卒半。

發謫吏穿昆明池。`如淳曰：「食貨志以舊吏弄法，故謫使穿池，更發有貲者為吏也。」臣瓚曰：「西南夷傳有越嶲、昆明國，有滇池，方三百里。漢使求身毒國，而為昆明所閉。今欲伐之，故作昆明池象之，以習水戰，在長安西南，周回四十里。食貨志又曰時越欲與漢用船戰，遂乃大修昆明池也。」師古曰：「謫吏，吏有罪者，罰而役之。滇音顛。」`

四年冬，有司言關東貧民徙隴西、北地、西河、上郡、會稽，凡七十二萬五千口，縣官衣食振業，用度不足，請收銀錫造白金及皮幣以足用。`應劭曰：「時國用不足，以白鹿皮為幣，朝覲以薦璧。又造銀錫為白金。見食貨志。」`初筭緡錢。`李斐曰：「緡，絲也，以貫錢也。一貫千錢，出筭二十也。」臣瓚曰：「茂陵書諸賈人末作貰貸，置居邑儲積諸物，及商以取利者，雖無市籍，各以其物自占，率緡錢二千而一筭。此緡錢是儲錢也。故隨其用所施，施於利重者，其筭亦多也。」師古曰：「謂有儲積錢者，計其緡貫而稅之。李說為是。緡音武巾反。」`

春，有星孛于東北。

夏，有長星出于西北。

大將軍衞青將四將軍出定襄，將軍去病出代，各將五萬騎。步兵踵軍後數十萬人。`師古曰：「踵，接也，猶言躡其踵。」`青至幕北圍單于，斬首萬九千級，至闐顏山乃還。`鄧展曰：「音填塞之填。」`去病與左賢王戰，斬獲首虜七萬餘級，封狼居胥山迺還。`師古曰：「登山祭天，築土為封，刻石紀事，以彰漢功。」`兩軍士死者數萬人。前將軍廣、後將軍食其皆後期。廣自殺，食其贖死。`如淳曰：「李廣傳『引兵與右將軍食其合軍，出東道』。又曰『廣自剄，右將軍下吏當死，贖為庶人』。霍去病傳亦云趙食其為右將軍，平陽侯襄為後將軍。此紀為誤也。」師古曰：「傳寫者誤以右為後。食其，音異基。」`

五年春三月甲午，丞相李蔡有罪，自殺。`文穎曰：「李廣從弟，坐侵陵壖地。」`

天下馬少，平牡馬匹二十萬。`如淳曰：「貴平牡馬賈，欲使人競畜馬。」`

罷半兩錢，行五銖錢。

徙天下姦猾吏民於邊。`師古曰：「猾，狡也，音乎八反。」`

六年冬十月，賜丞相以下至吏二千石金，千石以下至乘從者帛，`晉灼曰：「乘騎諸從者也。」師古曰：「流俗書本乘上或有公字，非也，後人妄加之。`蠻夷錦各有差。

雨水亡冰。`師古曰：「雨音于具反。」`

夏四月乙巳，廟立皇子閎為齊王，旦為燕王，胥為廣陵王。`師古曰：「於廟中策命之。」`初作誥。`服虔曰：「誥敕王，如尚書諸誥也。」李斐曰：「今敕封拜諸侯王策文亦是也。見武五子傳。」`

六月，詔曰：「日者有司以幣輕多姦，`李竒曰：「幣，錢也。輕者，若一馬直二十萬，是為幣輕而物重也。重難得，則用不足而姦生。」`農傷而末衆，`師古曰：「末謂工商也。」`又禁兼并之塗，`李竒曰：「謂大家兼役小民，富者兼役貧民，欲平之也。」文穎曰：「兼并者，食祿之家不得治產，兼取小民之利；商人雖富，不得復兼畜田宅，作客耕農也。」師古曰：「李說是。」`故改幣以約之。`李竒曰：「更去半兩錢，行五銖錢、皮幣，以檢約姦邪。」`稽諸往古，制宜於今。`師古曰：「稽，考也，音工奚反。」`廢期有月，`應劭曰：「禁半兩錢及餘幣物，禁之有期月而民未悉從也。」如淳曰：「期音期。自往年三月至今年四月，期有餘月矣。」師古曰：「如說是。」`而山澤之民未諭。`師古曰：「未諭者，未曉告示之意。」`夫仁行而從善，義立則俗易，意奉憲者所以導之未明與？`師古曰：「與讀曰歟。」`將百姓所安殊路，而撟虔吏因乘勢以侵蒸庶邪？`孟康曰：「虔，固也。矯稱上命以貨賄用為固。尚書曰『敓攘矯虔』。」韋昭曰：「凡稱詐為矯，強取為虔。左傳曰『虔劉我邊垂』。」師古曰：「撟與矯同，其字從手。矯，託也。虔，固也。妄託上命而堅固為邪惡者也。蒸，衆也。」`何紛然其擾也！`師古曰：「擾，煩也。」`今遣博士大等六人分循行天下，`師古曰：「褚大也。行音下更反。」`存問鰥寡廢疾，無以自振業者貸與之。`師古曰：「貸音土戴反。」`諭三老孝弟以為民師，舉獨行之君子，徵詣行在所。`如淳曰：「蔡雍云天子以天下為家，自謂所居為行在所，言今雖在京師，行所在至耳。」師古曰：「此說非也。天子或在京師，或出巡狩，不可豫定，故言行在所耳。不得亦謂京師為行在也。」`朕嘉賢者，樂知其人。廣宣厥道，士有特招，使者之任也。`李竒曰：「設士有殊才異行，當特招者，任在使者分別之。」`詳問隱處亡位，及冤失職，`師古曰：「無位，不被任用也。冤，屈也。失職，失其常業也。」`姦猾為害，野荒治苛者，舉奏。`師古曰：「野荒，言田畝不闢也。治苛，為政尚細刻。」`郡國有所以為便者，上丞相、御史以聞。」

秋九月，大司馬驃騎將軍去病薨。

元鼎元年`應劭曰：「得寶鼎故，因是改元。」`夏五月，赦天下，大酺五日。

得鼎汾水上。

濟東王彭離有罪，廢徙上庸。`應劭曰：「春秋時庸國。」`

二年冬十一月，御史大夫張湯有罪，自殺。十二月，丞相青翟下獄死。`師古曰：「莊青翟。」`

春，起柏梁臺。`服虔曰：「用百頭梁作臺，因名焉。」師古曰：「三輔舊事云以香柏為之。今書字皆作柏。服說非。」`

三月，大雨雪。`師古曰：「雨音于具反。」`夏，大水，關東餓死者以千數。

秋九月，詔曰：「仁不異逺，義不辭難。`師古曰：「逺近如一，是為仁也。不憚艱難，是為義也。」`今京師雖未為豐年，山林池澤之饒與民共之。今水潦移於江南，迫隆冬至，朕懼其飢寒不活。江南之地，火耕水耨，`應劭曰：「燒草下水種稻。草與稻並生，高七八寸，因悉芟去，復下水灌之，草死，獨稻長，所謂火耕水耨。」`方下巴蜀之粟致之江陵，遣博士中等分循行，`師古曰：「行音下更反。」`諭告所抵，無令重困。`師古曰：「抵，至也。重音直用反。」`吏民有振救飢民免其戹者，具舉以聞。」

三年冬，徙函谷關於新安。`應劭曰：「時樓船將軍楊僕數有大功，恥為關外民，上書乞徙東關，以家財給其用度。武帝意亦好廣闊，於是徙關於新安，去弘農三百里。」`以故關為弘農縣。

十一月，令民告緡者以其半與之。`孟康曰：「有不輸稅，令民得告言，以半與之。」`

正月戊子，陽陵園火。夏四月，雨雹，`師古曰：「雨音于具反。」`關東郡國十餘飢，人相食。

常山王舜薨。子㪍嗣立，有罪，廢徙房陵。

四年冬十月，行幸雍，祠五畤。賜民爵一級，女子百戶牛酒。行自夏陽，東幸汾陰。`師古曰：「夏陽，馮翊之縣也。汾陰屬河東。汾音扶云反。」`十一月甲子，立后土祠于汾陰脽上。`蘇林曰：「脽音誰。」如淳曰：「脽者，河之東岸特堆掘，長四五里，廣二里餘，高十餘丈。汾陰縣治脽之上，后土祠在縣西。汾在脽之北，西流與河合。」師古曰：「二說皆是也。脽者，以其形高起如人尻脽，故以名云。一說此臨汾水之上，地本名鄈，音與葵同，彼鄉人呼葵音如誰，故轉而為脽字耳，故漢舊儀云葵上。」`禮畢，行幸滎陽。還至洛陽，詔曰：「祭地兾州，`服虔曰：「后土祠在汾陰。汾陰本兾州地也。周時乃分為并州。爾雅曰『兩河間曰兾州』。」`瞻望河洛，巡省豫州，觀于周室，邈而無祀。`師古曰：「邈，逺絕之意。」`詢問耆老，迺得孽子嘉。紹其封嘉為周子南君，`臣瓚曰：「汲冢古文謂衞將軍文子為子南彌牟。其後有子南固、子南勁。紀年勁朝于魏，後惠成王如衞，命子南為侯。秦并六國，衞最後亡。疑嘉是衞後，故氏子南而稱君也。初元五年為周承休侯，元始四年為鄭公，建武十三年封於觀為衞公。」師古曰：「子南，其封邑之號，以為周後，故緫言周子南君。瓚說非也。例不先言姓而後稱君，且自嘉已下皆姓姬氏，著在史傳。」`以奉周祀。」

春二月，中山王勝薨。

夏，封方士欒大為樂通侯，位上將軍。

六月，得寶鼎后土祠旁。秋，馬生渥洼水中。`李斐曰：「南陽新野有暴利長，當武帝時遭刑，屯田敦煌界，數於此水旁見羣野馬中有竒者，與凡馬異，來飲此水。利長先作土人，特勒靽於水旁。後馬玩習，乆之代土人特勒靽收得其馬，獻之。欲神異此馬，云從水中出。」蘇林曰：「洼音窐曲之窐。」師古曰：「渥音握。洼音於佳反。」`作寶鼎、天馬之歌。

立常山憲王子商為泗水王。

五年冬十月，行幸雍，祠五畤。遂踰隴，`應劭曰：「隴，隴阺阪也。」師古曰：「即今之隴山，阺音丁禮反。」`登空同，`應劭曰：「山名也。」`西臨祖厲河而還。`李斐曰：「音嗟賴。」`

十一月辛巳朔旦，冬至。立泰畤于甘泉。天子親郊見，`師古曰：「祠太一也。見音胡電反。」`朝日夕月。`應劭曰：「天子春朝日，秋夕月。朝日以朝，夕月以夕。」臣瓚曰：「漢儀注郊泰畤，皇帝平旦出竹宮，東向揖日，其夕，西南向揖月，便用郊日，不用春秋也。」師古曰：「春朝朝日，秋暮夕月，蓋常禮也。郊泰畤而揖日月，此又別儀。」`詔曰：「朕以眇身託于王侯之上，`師古曰：「眇，細末也。」`德未能綏民，`師古曰：「綏，安也。」`民或飢寒，故巡祭后土以祈豐年。兾州脽壤迺顯文鼎，獲薦於廟。`師古曰：「得鼎祠旁，祠在脽上，故云脽壤。壤謂土也。文鼎，言其有刻鏤之文。」`渥洼水出馬，朕其御焉。戰戰兢兢，懼不克任，思昭天地，內惟自新。詩云：『四牡翼翼，以征不服。』親省邊垂，用事所極。`李斐曰：「極，至也，所至者輒祭也。」師古曰：「逸詩也。」`望見泰一，脩天文䄠。`文穎曰：「䄠，祭也。」晉灼曰：「䄠，古禪字也。」臣瓚曰：「此年初祭太畤於甘泉，此祭天於文䄠也。祭天則天文從，故曰修天文䄠也。」師古曰：「文、晉二說是也。朝日夕月，即天文䄠之謂也。」`辛卯夜，若景光十有二明。易曰：『先甲三日，後甲三日。』`應劭曰：「先甲三日，辛也。後甲三日，丁也。言王者齊戒必自新，臨事必自丁寧。」師古曰：「此易蠱卦之辭。」`朕甚念年歲未咸登，`師古曰：「登謂百穀成。」`飭躬齋戒，`師古曰：「飭，整也，讀與敕同。」`丁酉，拜況于郊。」`師古曰：「況，賜也。辛夜有光，是先甲三日也。丁日拜況，是後甲三日也。故詔引易文。」`

夏四月，南越王相呂嘉反，殺漢使者及其王、王太后。赦天下。

丁丑晦，日有蝕之。

秋，鼃、蝦蟇鬬。`　師古曰：「鼃，黽也，似蝦蟆而長腳，其色青，音下媧反。蝦音遐。蟆音麻。黽音莫幸反。」`

遣伏波將軍路愽德出桂陽，下湟水；樓船將軍楊僕出豫章，下湞水；`鄭氏曰：「湞音檉。」孟康曰：「湞音貞。」蘇林曰：「湞音摚柱之摚。」師古曰：「蘇音是也。音丈庚反。」`歸義越侯嚴為戈船將軍，出零陵，下離水；`張晏曰：「嚴故越人，降為歸義侯。越人於水中負人船，又有蛟龍之害，故置戈於船下，因以為名也。」臣瓚曰：「伍子胥書有戈船，以載干戈，因謂之戈船也。離水出零陵。」師古曰：「以樓船之例言之，則非為載干戈也。此蓋船下安戈戟以御蛟鼉水蟲之害。張說近之。」`甲為下瀨將軍，下蒼梧。`服虔曰：「甲，故越人歸漢者也。」臣瓚曰：「瀨，湍也，吳越謂之瀨，中國謂之磧。伍子胥書有下瀨船。」師古曰：「瀨音賴。」`皆將罪人，江淮以南樓船十萬人。越馳義侯遺`應劭曰：「亦越人也。」`別將巴蜀罪人，發夜郎兵，下牂柯江，咸會番禺。`如淳曰：「音潘禺，尉佗所都。」師古曰：「即今之廣州。」`

九月，列侯坐獻黃金酎祭宗廟不如法奪爵者百六人，丞相趙周下獄死。`服虔曰：「因八月獻酎祭宗廟時使諸侯各獻金來助祭也。」如淳曰：「漢儀注諸侯王歲以戶口酎黃金於漢廟，皇帝臨受獻金，金少不如斤兩，色惡，王削縣，侯免國。」臣瓚曰：「食貨志南越反時卜式上書願死之。天子下詔襃揚，布告天下，天下莫應。列侯以百數，莫求從軍。至酎飲酒，少府省金，而列侯坐酎金失侯者百餘人。而表云趙周坐為丞相知列侯酎金輕下獄自殺。然則知其輕而不糾擿之也。」師古曰：「酎，三重釀醇酒也，音丈救反。」`樂通侯欒大坐誣罔要斬。

西羌衆十萬人反，與匈奴通使，攻故安，圍枹䍐。`鄧展曰：「枹音鈇。罕音漢。」師古曰：「枹䍐，金城之縣也。䍐讀如本字。」`匈奴入五原，殺太守。

六年冬十月，發隴西、天水、安定騎士及中尉，河南、河內卒十萬人，遣將軍李息、郎中令徐自為征西羌，平之。

行東，將幸緱氏，`師古曰：「河南縣也。緱音工侯反。」`至左邑桐鄉，`師古曰：「左邑，河東之縣也。桐鄉，其鄉名也。」`聞南越破，以為聞喜縣。春，至汲新中鄉，`師古曰：「汲，河內縣。新中，其鄉名。」`得呂嘉首，以為獲嘉縣。馳義侯遺兵未及下，上便令征西南夷，平之。`師古曰：「便音頻面反。」`遂定越地，以為南海、蒼梧、鬱林、合浦、交阯、九真、日南、珠厓、儋耳郡。`應劭曰：「二郡在大海中崖岸之邊。出真珠，故曰珠崖。儋耳者，種大耳。渠率自謂王者耳尤緩，下肩三寸。」張晏曰：「異物志二郡在海中，東西千里，南北五百里。珠崖，言珠若崖矣。儋耳之云，鏤其頰皮，上連耳匡，分為數支，狀似雞腸，累耳下垂。」臣瓚曰：「茂陵書珠崖郡治瞫都，去長安七千三百一十四里。儋耳去長安七千三百六十八里，領縣五。」師古曰：「儋音丁甘反，字本作瞻。瞫音審。」`定西南夷，以為武都、牂柯、越嶲、沈黎、文山郡。`孟康曰：「嶲音髓，本邛都。」服虔曰：「今蜀郡北部都尉所治，本笮都也。」臣瓚曰：「茂陵書沈黎治笮都，去長安三千三百三十五里，領縣二十一。」應劭曰：「文山，今蜀郡㟭山，本冉駹是也。」`

秋，東越王餘善反，攻殺漢將吏。遣橫海將軍韓說、中尉王溫舒出會稽，`師古曰：「說讀曰悅。」`樓船將軍楊僕出豫章，擊之。又遣浮沮將軍公孫賀出九原，`臣瓚曰：「浮沮，井名，在匈奴中，去九原二千里，見漢輿地圖。」師古曰：「沮音子閭反。」`匈河將軍趙破奴出令居，`臣瓚曰：「匈河，水名，在匈奴中，去令居千里，見匈奴傳。」師古曰：「令音鈴。」`皆二千餘里，不見虜而還。迺分武威、酒泉地置張掖、敦煌郡，`師古曰：「敦音徒門反。」`徙民以實之。

元封元年`應劭曰：「始封泰山，故改年。」`冬十月，詔曰：「南越、東甌咸伏其辜，西蠻、北夷頗未輯睦，`師古曰：「輯與集同。集，和也。」`朕將巡邊垂，擇兵振旅，躬秉武節，置十二部將軍，親帥師焉。」行自雲陽，北歷上郡、西河、五原，出長城，北登單于臺，至朔方，臨北河。勒兵十八萬騎，旌旗徑千餘里，威震匈奴。遣使者告單于曰：「南越王頭已縣於漢北闕矣。單于能戰，天子自將待邊；不能，亟來臣服。`師古曰：「亟，急也，音居力反。」`何但亡匿幕北寒苦之地為！」匈奴讋焉。`師古曰：「讋，失氣也，音之涉反。」`還，祠黃帝於橋山，`應劭曰：「在上郡，周陽縣有黃帝冢。」`迺歸甘泉。

東越殺王餘善降。詔曰：「東越險阻反覆，為後世患，遷其民於江淮間。」遂虛其地。

春正月，行幸緱氏。詔曰：「朕用事華山，至于中嶽，`文穎曰：「嵩高也，在潁川陽城縣。」`獲駮麃，見夏后啟母石。`應劭曰：「啟生而母化為石。」文穎曰：「在嵩高山下。」師古曰：「啟，夏禹子也。其母塗山氏女也。禹治鴻水，通轘轅山，化為熊，謂塗山氏曰：『欲餉，聞鼓聲乃來。』禹跳石，誤中鼓。塗山氏往，見禹方作熊，慚而去，至嵩高山下化為石，方生啟。禹曰：『歸我子。』石破北方而啟生。事見淮南子。景帝諱啟，今此詔云啟母，蓋史追書之，非當時文。」`翌日親登嵩高，`應劭曰：「翌，明也。」`御史乘屬，在廟旁吏卒咸聞呼萬歲者三。`服虔曰：「乘，同乘。屬，官屬也。」如淳曰：「漢儀注御史亦有屬。」晉灼曰：「天子出，御史除二人為乘曹，護車駕。」荀悅曰：「萬歲，山神稱之也。」應劭曰：「嵩高縣有上中下萬歲里。」師古曰：「乘屬，如、晉二說是也。乘音食證反。」`登禮罔不荅。`師古曰：「罔，無也。言登禮於神，無不答應。」`其令祠官加增太室祠，`韋昭曰：「嵩高山有太室、少室之山，山有石室，故以名云。」`禁無伐其草木。以山下戶三百為之奉邑，名曰崇高`師古曰：「謂之崇者，示尊崇之。奉音扶用反。」`，獨給祠，復亡所與。」`師古曰：「復音方目反。與讀曰預。」`行，遂東巡海上。

夏四月癸卯，上還，登封泰山，`孟康曰：「王者功成治定，告成功於天。封，崇也，助天之高也。刻石紀號，有金策石函金泥玉檢之封焉。」應劭曰：「封者，壇廣十二丈，高二丈，階三等，封於其上，示增高也。刻石，紀績也。立石三丈一尺，其辭曰：『事天以禮，立身以義。事親以孝，育民以仁。四守之內莫不為郡縣，四夷八蠻咸來貢職，與天無極。人民蕃息，天祿永得。』尚玄酒而俎生魚。下禪梁父，祀地主，示增廣。此古制也。武帝封廣丈二尺，高九尺，其下則有縢書，祕。語在郊祀志。」`降坐明堂。`臣瓚曰：「郊祀志『初，天子封泰山，泰山東北阯古時有明堂處』，則此所坐者也。明年秋乃作明堂耳。」`詔曰：「朕以眇身承至尊，`師古曰：「眇，微細也。」`兢兢焉惟德菲薄，不明于禮樂，`師古曰：「菲，亦薄也，音敷尾反，又音靡。」`故用事八神。`文穎曰：「武帝祭太一，並祭名山於太壇西南，開除八通鬼道，故言用事八神也。一曰八方之神。」`遭天地況施，`應劭曰：「況，賜也。施，與也。言天地神靈乃賜我瑞應。」`著見景象，㞕然如有聞。`臣瓚曰：「聞呼萬歲者三是也。」`震于怪物，欲止不敢，遂登封泰山，至于梁父，然後升襢肅然`服虔曰：「增天之高，歸功於天。禪，闡也，廣土地也。肅然，山名也，在梁父。」張晏曰：「天高不可及，於泰山上立封，又禪而祭之，兾近神靈也。」師古曰：「父讀曰甫。」`。自新，嘉與士大夫更始，其以十月為元封元年。行所巡至，博、奉高、蛇丘，歷城、梁父，`鄭氏曰：「蛇音移。」`民田租逋賦貸，已除。`師古曰：「逋賦，未出賦者也。逋貸，官以物貸之，而未還也。貸音吐戴反。」`加年七十以上孤寡帛，人二匹。四縣無出今年筭。`師古曰：「自博至梁父凡五縣，今云四縣毋出筭者，奉高一縣素以供神，非筭限也。」`賜天下民爵一級，女子百戶牛酒。」

行自泰山，復東巡海上，至碣石。`文穎曰：「在遼西絫縣。絫縣今罷，屬臨榆。此石著海旁。」師古曰：「碣，碣然特立之貌也，音其列反。」`自遼西歷北邊九原，歸于甘泉。

秋，有星孛于東井，又孛于三台。

齊王閎薨。

二年冬十月，行幸雍，祠五畤。春，幸緱氏，遂至東萊。夏四月，還祠泰山。至𤬄子，臨決河，`服虔曰：「瓠子，隄名也，在東郡白馬。」蘇林曰：「在鄄城以南，濮陽以北，廣百步，深五丈。」`命從臣將軍以下皆負薪塞河隄，作𤬄子之歌。赦所過徒，賜孤獨高年米，人四石。還，作甘泉通天臺、長安飛廉館。`應劭曰：「飛廉，神禽能致風氣者也。明帝永平五年，至長安迎取飛廉并銅馬，置上西門外，名平樂館。董卓悉銷以為錢。」晉灼曰：「身似鹿，頭如爵，有角而蛇尾，文如豹文。」師古曰：「通天臺者，言此臺高，上通於天也。漢舊儀云高三十丈，望見長安城。」`

朝鮮王攻殺遼東都尉，迺募天下死罪擊朝鮮。

六月，詔曰：「甘泉宮內中產芝，九莖連葉。`應劭曰：「芝，芝草也，其葉相連。」如淳曰：「瑞應圖王者敬事耆老，不失舊故，則芝草生。」師古曰：「內中，謂後庭之室也，故云不異下房。」`上帝博臨，不異下房，賜朕弘休。`師古曰：「上帝，天也。博，廣也。弘，大也。休，美也。言天廣臨，不以下房為幽側而隔異之，賜以此芝，是大美也。」`其赦天下，賜雲陽都百戶牛酒。」`晉灼曰：「雲陽、甘泉，黃帝以來祭天圓丘處也。武帝常以避暑，有宮觀，故稱都也。」師古曰：「此說非也。都謂縣之所居在宮側者耳。賜不遍其境內，故指稱其都，非謂天子之都也。若以有宮觀稱都，則非止雲陽矣。」`作芝房之歌。

秋，作明堂于泰山下。

遣樓船將軍楊僕、左將軍荀彘將應募罪人擊朝鮮。`應劭曰：「樓船者，時欲擊越，非水不至，故作大船，上施樓也。」`又遣將軍郭昌、中郎將衞廣發巴蜀兵平西南夷未服者，以為益州郡。

三年春，作角抵戲，`應劭曰：「角者，角技也。抵者，相抵觸也。」文穎曰：「名此樂為角抵者，兩兩相當角力，角技藝射御，故名角抵，蓋雜技樂也。巴俞戲、魚龍蔓延之屬也。漢後更名平樂觀。」師古曰：「抵者，當也。非謂抵觸。文說是也。」`三百里內皆觀。

夏，朝鮮斬其王右渠降，`師古曰：「右渠，朝鮮王名。」`以其地為樂浪、臨屯、玄菟、真番郡。`臣瓚曰：「茂陵書臨屯郡治東![1007](../../imgs/1007.gif)縣，去長安六千一百三十八里，十五縣；真番郡治霅縣，去長安七千六百四十里，十五縣。」師古曰：「樂音洛。浪音郎。番音普安反。![1007](../../imgs/1007.gif)音弋支反。霅音丈甲反。」`

樓船將軍楊僕坐失亡多，免為庶民，左將軍荀彘坐爭功棄市。`師古曰：「棄市，殺之於市也。解在景紀。」`

秋七月，膠西王端薨。

武都氐人反，分徙酒泉郡。`師古曰：「不盡徙。」`

四年冬十月，行幸雍，祠五畤。通回中道，`應劭曰：「回中在安定高平，有險阻，蕭關在其北，通治至長安也。」孟康曰：「回中在北地，有山險，武帝故宮。」如淳曰：「三輔黃圖云回中宮在汧也。」師古曰：「回中在安定，北通蕭關。應說是也。而云治道至長安，非也。蓋自回中通道以出蕭關。孟、如二家皆失之矣。回中宮在汧者，或取安定回中為名耳，非今所通道。」`遂北出蕭關，`如淳曰：「匈奴傳『入朝郍蕭關』，蕭關在安定朝郍縣也。」`歷獨鹿、鳴澤，`服虔曰：「獨鹿，山名也。鳴澤，澤名也。皆在涿郡遒縣北界也。」`自代而還，幸河東。春三月，祠后土。詔曰：「朕躬祭后土地祇，見光集于靈壇，一夜三燭。`服虔曰：「燭音注。」師古曰：「燭謂照也，讀如本字。」`幸中都宮，殿上見光。`師古曰：「中都在太原。」`其赦汾陰、夏陽、中都死罪以下，賜三縣及楊氏皆無出今年租賦。」`師古曰：「楊氏，河東聚邑名。」`

夏，大旱，民多暍死。`如淳曰：「暍音謁。」師古曰：「中熱而死也。」`

秋，以匈奴弱，可遂臣服，迺遣使說之。單于使來，死京師。匈奴寇邊，遣拔胡將軍郭昌屯朔方。

五年冬，行南巡狩，至于盛唐，`文穎曰：「案地理志不得，疑當在廬江左右，縣名也。」韋昭曰：「在南郡。」師古曰：「韋說是也。」`望祀虞舜于九嶷。`應劭曰：「舜葬蒼梧。九嶷，山名，今在零陵營道。」文穎曰：「九嶷山半在蒼梧，半在零陵。」如淳曰：「舜葬九嶷。九嶷在蒼梧馮乘縣，故或云舜葬蒼梧也。」師古曰：「文說是也。嶷音疑，其山九峰，形勢相似，故云九嶷山。」`登灊天柱山，`應劭曰：「灊音若潛。南獄霍山在灊。灊，縣名，屬廬江。」文穎曰：「天柱山在灊縣南，有祠。灊音岑。」師古曰：「灊音與潛同。應說是。」`自尋陽浮江，親射蛟江中，獲之。`師古曰：「許慎云『蛟，龍屬也』。郭璞說其狀云似蛇而四腳，細頸，頸有白嬰，大者數圍，卵生，子如一二斛瓮，能吞人也。」`舳艫千里，`李斐曰：「舳，船後持柂處也。艫，船前頭刺櫂處也。言其船多，前後相銜，千里不絕也。」師古曰：「舳音軸。艫音盧。」`薄樅陽而出，`服虔曰：「縣名，屬廬江。」師古曰：「樅音千松反。」`作盛唐樅陽之歌。遂北至琅邪，並海，`師古曰：「並讀曰傍。傍，依也，音步浪反。」`所過禮祠其名山大川。春三月，還至太山，增封。甲子，祠高祖于明堂，以配上帝，因朝諸侯王列侯，受郡國計。`師古曰：「計，若今之諸州計帳也。」`夏四月，詔曰：「朕巡荊揚，輯江淮物，`如淳曰：「輯，合也。物猶神也，郊祀志所祭祀事也。」師古曰：「輯與集同。」`會大海氣，`鄭氏曰：「會合海神之氣，并祭之。」`以合泰山。`師古曰：「集江淮之神，會大海之氣，合致於太山，然後修封，緫祭饗也。」`上天見象，增修封禪。`師古曰：「見謂顯示也。」`其赦天下。所幸縣毋出今年租賦，賜鰥寡孤獨帛，貧窮者粟。」還幸甘泉，郊泰畤。

大司馬大將軍青薨。

初置刺史部十三州。`師古曰：「漢舊儀云初分十三州，假刺史印綬，有常治所。常以秋分行部，御史為駕四封乘傳。到所部，郡國各遣一吏迎之界上，所察六條。」`名臣文武欲盡，詔曰：「蓋有非常之功，必待非常之人，故馬或奔踶而致千里，`師古曰：「踶，蹋也。奔，走也。奔踶者，乘之即奔，立則踶人也。踶音徒計反。」`士或有負俗之累而立功名。`晉灼曰：「負俗，謂被世譏論也。」師古曰：「累音力瑞反。」`夫泛駕之馬，`師古曰：「泛，覆也，音方勇反。字本作覂，後通用耳。覆駕者，言馬有逸氣而不循軌轍也。」`跅弛之士，`如淳曰：「跅音拓。弛，廢也。士行有卓異，不入俗檢而見跅逐者也。」師古曰：「跅者，跅落無檢局也。弛者，放廢不遵禮度也。跅音土各反。弛音式爾反。」`亦在御之而已。`師古曰：「在人所以制御之。」`其令州郡察吏民有茂材異等`應劭曰：「舊言秀才，避光武諱稱茂才。異等者，超等軼群不與凡同也。」師古曰：「茂，美也。」`可為將相及使絕國者。」`師古曰：「絕逺之國，謂聲敎之外。」`

六年冬，行幸回中。春，作首山宮。`應劭曰：「首山在上郡，於其下立宮廟也。」文穎曰：「在河東蒲阪界。」師古曰：「尋此下詔文及依地理志，文說是。」`

三月，行幸河東，祠后土。詔曰：「朕禮首山，昆田出珍物，化或為黃金。`應劭曰：「昆田，首山之下田也。武帝祠首山，故神為出珍物，化為黃金。」`祭后土，神光三燭。其赦汾陰殊死以下，賜天下貧民布帛，人一匹。」

益州、昆明反，赦京師亡命令從軍，遣拔胡將軍郭昌將以擊之。

夏，京師民觀角抵于上林平樂館。

秋，大旱，蝗。

太初元年`應劭曰：「初用夏正，以正月為歲首，故改年為太初也。」`冬十月，行幸泰山。

十一月甲子朔旦，冬至，祀上帝于明堂。

乙酉，柏梁臺災。

十二月，䄠高里，`伏儼曰：「山名，在泰山下。」師古曰：「此高字自作高下之高，而死人之里謂之蒿里，或呼為下里者也，字則為蓬蒿之蒿。或者旣見太山神靈之府，高里山又在其旁，即誤以高里為蒿里。混同一事，文學之士共有此謬，陸士衡尚不免，況其餘乎？今流俗書本此高字有作蒿者，妄加增耳。」`祠后土。東臨勃海，望祠蓬萊。春還，受計于甘泉。`師古曰：「受郡國所上計簿也。若今之諸州計帳。」`

二月，起建章宮。`文穎曰：「越巫名勇，謂帝曰越國有火災即復大起宮室以厭勝之，故帝作建章宮。」師古曰：「在未央宮西，今長安故城西俗所呼貞女樓者，即建章宮之闕也。」`

夏五月，正歷，以正月為歲首。`師古曰：「謂以建寅之月為正也。未正歷之前謂建亥之月為正，今此言以正月為歲首者，史追正其月名。」`色上黃，數用五，`張晏曰：「漢據土德，土數五，故用五，謂印文也。若丞相曰『丞相之印章』，諸及守相印文不足五字者，以『之』足之。」`定官名，協音律。

遣因杅將軍公孫敖`服虔曰：「匈奴地名，因所征以名將軍也。」師古曰：「杅音羽俱反。」`築塞外受降城。

秋八月，行幸安定。遣貳師將軍李廣利`張晏曰：「貳師，大宛城名。」`發天下讁民西征大宛。`師古曰：「庶人之有罪謫者也。大宛，國名。宛音於元反。」`

蝗從東方飛至敦煌。

二年春正月戊申，丞相慶薨。`師古曰：「石慶也。」`

三月，行幸河東，祠后土。令天下酺五日，膢五日，祠門戶，比臘。`如淳曰：「膢音樓。漢儀注立秋貙膢。」伏儼曰：「膢音劉。劉，殺也。」蘇林曰：「膢，祭名也。貙，虎屬。常以立秋日祭獸王者，亦以此日出臘，還，以祭宗廟，故有貙膢之祭也。」師古曰：「續漢書作貙劉。膢、劉義各通耳。臘者，冬至後臘祭百神也。臘音來盍反。」 `

夏四月，詔曰：「朕用事介山，祭后土，皆有光應。`文穎曰：「介山在河東皮氏縣東南。其山特立，周七十里，高三十里。」`其赦汾陰、安邑殊死以下。」

五月，籍吏民馬，補車騎馬。`師古曰：「籍者，緫入籍錄而取之。」`

秋，蝗。遣浚稽將軍趙破奴`應劭曰：「浚稽山在武威塞北，匈奴常所以為障蔽。」師古曰：「浚音峻。稽音雞。」`二萬騎出朔方擊匈奴，不還。

冬十二月，御史大夫兒寬卒。`師古曰：「兒音五兮反。」`

三年春正月，行東巡海上。夏四月，還，修封泰山，䄠石閭。`應劭曰：「石閭山在泰山下阯南方，方士言仙人閭也。」`

遣光祿勳徐自為築五原塞外列城，`晉灼曰：「地理志從五原棝陽縣北出石門鄣即得所築城。」師古曰：「棝音固。」`西北至盧朐，`服虔曰：「匈奴地名。」張晏曰：「山名。」師古曰：「張說是也。朐音劬。」`游擊將軍韓說將兵屯之。`師古曰：「說讀曰悅。」`強弩都尉路博德築居延。

秋，匈奴入定襄、雲中，殺略數千人，行壞光祿諸亭障；`應劭曰：「光祿勳徐自為所築列城，今匈奴從此往壞敗也。」師古曰：「漢制，每塞要處別築為城，置人鎮守，謂之候城，此即障也。音之向反。」`又入張掖、酒泉，殺都尉。

四年春，貳師將軍廣利斬大宛王首，獲汗血馬來。`應劭曰：「大宛舊有天馬種，蹋石汗血。汗從前肩髆出，如血。號一日千里。」師古曰：「蹋石者，謂蹋石而有跡，言其蹄堅利。」`作西極天馬之歌。

秋，起明光宮。`師古曰：「三輔黃圖云在城中。元后傳云成都侯商避暑借明光宮，蓋謂此。」`

冬，行幸回中。

徙弘農都尉治武關，稅出入者以給關吏卒食。

天漢元年`應劭曰：「時頻年苦旱，故改元為天漢，以祈甘雨。」師古曰：「大雅有雲漢之詩，周大夫仍叔所作也。以美宣王遇旱災修德勤政而能致雨，故依以為年號也。」`春正月，行幸甘泉，郊泰畤。三月，行幸河東，祠后土。

匈奴歸漢使者，使使來獻。

夏五月，赦天下。

秋，閉城門大搜。`臣瓚曰：「漢帝年記六月禁踰侈，七月閉城門大搜，則搜索踰侈者也。」李竒曰：「搜索巫蠱也。」師古曰：「時巫蠱未起，瓚說是也。踰侈者，踰法度而奢侈也。」`發謫戍屯五原。

二年春，行幸東海。還幸回中。

夏五月，貳師將軍三萬騎出酒泉，與右賢王戰于天山，`晉灼曰：「在西域，近蒲類國，去長安八千餘里。」師古曰：「即祁連山也。匈奴謂天為祁連。祁音巨夷反。今鮮卑語尚然。」`斬首虜萬餘級。又遣因杅將軍出西河，騎都尉李陵將步兵五千人出居延北，與單于戰，斬首虜萬餘級。陵兵敗，降匈奴。

秋，止禁巫祠道中者。`文穎曰：「始漢家於道中祠，排禍咎移之於行人百姓。以其不經，今止之也。」師古曰：「文說非也。祕祝移過，文帝乆已除之。今此緫禁百姓巫覡於道中祠祭者耳。」`大搜。`臣瓚曰：「搜謂索姦人也。」晉灼曰：「搜巫蠱也。」師古曰：「瓚說是。」`

渠黎六國使使來獻。`臣瓚曰：「渠黎，西域胡國名。」`

泰山、琅邪羣盜徐㪍等阻山攻城，`師古曰：「阻山者，依山之險以自固也。」`道路不通。遣直指使者暴勝之等衣繡衣杖斧分部逐捕。`師古曰：「杖斧，持斧也。謂建持之以為威也。分音扶問反。」`刺史郡守以下皆伏誅。

冬十一月，詔關都尉曰：「今豪桀多逺交，依東方羣盜。其謹察出入者。」

三年春二月，御史大夫王卿有罪，自殺。

初榷酒酤。`如淳曰：「榷音較。」應劭曰：「縣官自酤榷賣酒，小民不復得酤也。」韋昭曰：「以木渡水曰榷。謂禁民酤釀，獨官開置，如道路設木為榷，獨取利也。」師古曰：「榷者，步渡橋，爾雅謂之石杠，今之略彴是也。禁閉其事，緫利入官，而下無由以得，有若渡水之榷，因立名焉。韋說如音是也。酤音工護反。彴音酌。」`

三月，行幸泰山，修封，祀明堂，因受計。還幸北地，祠常山，瘞玄玉。`鄧展曰：「瘞，埋也。」師古曰：「爾雅曰『祭地曰瘞薶』。薶其物者，示歸于地也。瘞音於例反。」`夏四月，赦天下。行所過毋出田租。

秋，匈奴入鴈門，太守坐畏愞棄市。`如淳曰：「軍法，行逗留畏懦者要斬。愞音如掾反。」師古曰：「又音乃館反。」`

四年春正月，朝諸侯王于甘泉宮。發天下七科讁`張晏曰：「吏有罪一，亡命二，贅壻三，賈人四，故有市籍五，父母有市籍六，大父母有市籍七，凡七科也。」`及勇敢士，遣貳師將軍李廣利將六萬騎、步兵七萬人出朔方，因杅將軍公孫敖萬騎、步兵三萬人出鴈門，游擊將軍韓說`師古曰：「說讀曰悅。」`步兵三萬人出五原，強弩都尉路博德步兵萬餘人與貳師會。廣利與單于戰余吾水上連日，敖與左賢王戰不利，皆引還。

夏四月，立皇子髆為昌邑王。`孟康曰：「髆音博。」晉灼曰：「許慎以為肩髆字。」`

秋九月，令死罪入贖錢五十萬減死一等。

太始元年`應劭曰：「言盪滌天下，與民更始，故以冠元。」`春正月，因杅將軍敖有罪，要斬。

徙郡國吏民豪桀于茂陵、雲陵。`師古曰：「此當言雲陽，而轉寫者誤為陵耳。茂陵帝自所起，而雲陽甘泉所居，故緫使徙豪桀也。鉤弋趙倢伃死，葬雲陽，至昭帝即位始尊為皇太后而起雲陵。武帝時未有雲陵。」`

夏六月，赦天下。

二年春正月，行幸回中。

三月，詔曰：「有司議曰，往者朕郊見上帝，西登隴首，獲白麟以饋宗廟，渥洼水出天馬，泰山見黃金，`師古曰：「見音胡電反。」`宜改故名。今更黃金為麟趾褭蹏以協瑞焉。」`應劭曰：「獲白麟，有馬瑞，故改鑄黃金如麟趾褭蹄以協嘉祉也。古有駿馬名要褭，赤喙黑身，一日行萬五千里也。」師古曰：「旣云宜改故名，又曰更黃金為麟趾褭蹄，是則舊金雖以斤兩為名，而官有常形制，亦由今時吉字金挺之類矣。武帝欲表祥瑞，故普改鑄為麟足馬蹄之形以易舊法耳。今人往往於地中得馬蹄金，金甚精好，而形製巧妙。褭音奴了反。」`因以班賜諸侯王。

秋，旱。九月，募死罪入贖錢五十萬減死一等。

御史大夫杜周卒。

三年春正月，行幸甘泉宮，饗外國客。

二月，令天下大酺五日。行幸東海，獲赤鴈，作朱鴈之歌。幸琅邪，禮日成山。`孟康曰：「禮日，拜日也。」如淳曰：「祭日於成山也。」師古曰：「成山在東萊不夜縣，斗入海。郊祀志作盛山，其音同。」`登之罘，`晉灼曰：「地理志東萊腄縣有之罘山祠。」師古曰：「罘音浮。腄音直瑞反。」`浮大海。山稱萬歲。冬，賜行所過戶五千錢，鰥寡孤獨帛人一匹。

四年春三月，行幸泰山。壬午，祀高祖于明堂，以配上帝，因受計。癸未，祀孝景皇帝于明堂。甲申，修封。丙戌，䄠石閭。夏四月，幸不其，`如淳曰：「其音基。不其，山名，因以為縣。」應劭曰：「東萊縣也。」`祠神人于交門宮，`應劭曰：「神人，蓬萊仙人之屬也。」晉灼曰：「琅邪縣有交門宮，武帝所造。」`若有鄉坐拜者。`師古曰：「如有神之景象嚮祠坐而拜也。漢注云神並見，且白且黑，且大且小，鄉坐三拜。鄉讀曰嚮。坐音才卧反。」`作交門之歌。夏五月，還幸建章宮，大置酒，赦天下。

秋七月，趙有蛇從郭外入邑，與邑中蛇群鬬孝文廟下，`服虔曰：「趙所立孝文廟也。」`邑中蛇死。

冬十月甲寅晦，日有蝕之。

十二月，行幸雍，祠五畤，西至安定、北地。

征和元年`應劭曰：「言征伐四夷而天下和平。」`春正月，還，行幸建章宮。

三月，趙王彭祖薨。

冬十一月，發三輔騎士大搜上林，閉長安城門索，`文穎曰：「簡車馬，數軍實也。」臣瓚曰：「搜謂索姦人也。上林苑周回數百里，故發三輔車騎入大搜索也。漢帝年記發三輔騎士大搜長安上林中，閉城門十五日，待詔北軍征官多餓死。然則皆搜索，非數軍實也。」師古曰：「文說非也。索音山客反。」`十一日迺解。巫蠱起。

二年春正月，丞相賀下獄死。

夏四月，大風發屋折木。

閏月，諸邑公主、陽石公主`師古曰：「諸邑，琅邪縣也，以封公主故謂之邑。陽石，北海縣也。二公主皆衞皇后之女也。陽字或作羊。」`皆坐巫蠱死。

夏，行幸甘泉。

秋七月，按道侯韓說、`師古曰：「即上游擊將軍韓說也。」`使者江充等掘蠱太子宮。壬午，太子與皇后謀斬充，以節發兵與丞相劉屈氂大戰長安，`師古曰：「屈音丘勿反，又音其勿反。氂音力之反。」`死者數萬人。庚寅，太子亡，`師古曰：「謂逃匿也。」`皇后自殺。初置城門屯兵。更節加黃旄。`應劭曰：「時太子亦發節以戰，故加其上黃以別之。」`御史大夫暴勝之、司直田仁坐失縱，勝之自殺，仁要斬。八月辛亥，太子自殺于湖。`師古曰：「湖，縣名也，即今虢州閺鄉、湖城二縣皆其地。」`

癸亥，地震。

九月，立趙敬肅王子偃為平干王。

匈奴入上谷、五原，殺略吏民。

三年春正月，行幸雍，至安定、北地。匈奴入五原、酒泉，殺兩都尉。三月，遣貳師將軍廣利將七萬人出五原，御史大夫商丘成二萬人出西河，重合侯馬通四萬騎出酒泉。成至浚稽山`師古曰：「音峻雞。」`與虜戰，多斬首。通至天山，虜引去，因降車師。皆引兵還。廣利敗，降匈奴。

夏五月，赦天下。

六月，丞相屈氂下獄要斬，妻梟首。`鄭氏曰：「妻作巫蠱，夫從坐，但要斬也。」師古曰：「屈氂亦坐與貳師將軍謀立昌邑王。」`

秋，蝗。

九月，反者公孫勇、胡倩發覺，皆伏辜。`師古曰：「倩音千見反。」`

四年春正月，行幸東萊，臨大海。

二月丁酉，隕石于雍，二，`師古曰：「雍，扶風之縣也。二者，石之數。」`聲聞四百里。

三月，上耕于鉅定。`服虔曰：「地名也，近東海。」應劭曰：「齊國縣也。」晉灼曰：「案地理志，應說是。」`還幸泰山，脩封。庚寅，祀于明堂。癸巳，䄠石閭。夏六月，還幸甘泉。

秋八月辛酉晦，日有蝕之。

後元元年春正月，行幸甘泉，郊泰畤，遂幸安定。

昌邑王髆薨。

二月，詔曰：「朕郊見上帝，`師古曰：「見音胡電反。次下光景並見亦同。」`巡于北邊，見群鶴留止，以不羅罔，靡所獲獻。`如淳曰：「時春也，非用羅罔時，故無所獲也。」`薦于泰畤，光景並見。其赦天下。」

夏六月，御史大夫商丘成有罪自殺。`師古曰：「坐於廟中醉而歌。」`侍中僕射莽何羅與弟重合侯通謀反，`孟康曰：「征和三年言重合侯馬通，今此言莽，明德馬后惡其先人有反，易姓莽。」師古曰：「莽音莫戶反。」`侍中駙馬都尉金日磾、奉車都尉霍光、騎都尉上官桀討之。`師古曰：「磾音丁奚反。」`

秋七月，地震，往往涌泉出。

二年春正月，朝諸侯王于甘泉宮，賜宗室。

二月，行幸盩厔五柞宮。`晉灼曰：「盩厔，扶風縣也。」張晏曰：「有五柞樹，因以名宮也。」師古曰：「盩音張流反。厔音竹乙反。」`乙丑，立皇子弗陵為皇太子`張晏曰：「昭帝也。後但名弗，以二名難諱故。」`。丁卯，帝崩于五柞宮，`臣瓚曰：「帝年十七即位，即位五十四年，壽七十一。」`入殯于未央宮前殿。三月甲申，葬茂陵。`臣瓚曰：「自崩至葬凡十八日。茂陵在長安西北八十里也。」`

贊曰：漢承百王之弊，高祖撥亂反正，文景務在養民，至于稽古禮文之事，猶多闕焉。孝武初立，卓然罷黜百家，`師古曰：「百家，謂諸子雜說，違背六經。」`表章六經。`師古曰：「六經，謂易、詩、書、春秋、禮、樂也。」`遂疇咨海內，舉其俊茂，`師古曰：「疇，誰也。咨，謀也。言謀於衆人，誰可為事者也。」`與之立功。興太學，修郊祀，改正朔，定歷數，`師古曰：「正音之成反。他皆類此。」`協音律，作詩樂，建封䄠，禮百神，紹周後，號令文章，煥焉可述。後嗣得遵洪業，而有三代之風。`師古曰：「三代，夏、殷、周。」`如武帝之雄材大略，不改文景之恭儉，以濟斯民，雖詩書所稱，何有加焉`師古曰：「美其雄材大略，而非其不恭儉也。」！`

* * *

[上卷](005.md) / [漢書目錄](a02.md) / [下卷](007.md) /			  

    