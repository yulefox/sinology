 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷九十三 ‧ 佞幸傳第六十三`   

* * *

漢興，佞幸寵臣，高祖時則有籍孺，孝惠有閎孺。此兩人非有材能，但以婉媚貴幸，`師古曰：「婉，順也。媚，悅也。」`與上卧起，公卿皆因關說。`師古曰：「關說者，言由之而納說，亦如行者之有關津。」`故孝惠時，郎侍中皆冠鵔鸃，貝帶，`師古曰：「以鵔鸃毛羽飾冠，海貝飾帶。鵔鸃即鷩鳥也。鵔音峻。鸃音儀。說在司馬相如傳。」`傅脂粉，化閎、籍之屬也。兩人徙家安陵。其後寵臣，孝文時士人則鄧通，宦者則趙談、北宮伯子；`師古曰：「姓北宮，名伯子。」`孝武時士人則韓嫣，`師古曰：「嫣音偃。」`宦者則李延年；孝元時宦者則弘恭、石顯；孝成時士人則張放、淳于長；孝哀時則有董賢。孝景、昭、宣時皆無寵臣。景帝唯有郎中令周仁。昭帝時，駙馬都尉秺侯金賞`師古曰：「秺音丁護反。」`嗣父車騎將軍日磾爵為侯，二人之寵取過庸，不篤。`師古曰：「纔過於常人耳，不能大厚也。」`宣帝時，侍中中郎將張彭祖少與帝微時同席研書，及帝即尊位，彭祖以舊恩封陽都侯，出常參乘，號為愛幸。其人謹敕，`師古曰：「敕，整也。」`無所虧損，為其小妻所毒薨，國除。

鄧通，蜀郡南安人也，以濯舩為黃頭郎。`師古曰：「濯船，能持濯行船也。土勝水，其色黃，故刺船之郎皆著黃帽，因號曰黃頭郎也。濯讀曰擢，音直孝反。」`文帝甞夢欲上天，不能，有一黃頭郎推上天，顧見其衣尻帶後穿。`師古曰：「衣尻帶後，謂衣當尻上而居革帶之下處也。」`覺而之漸臺，`師古曰：「覺謂寢寐之寤也。未央殿西南有蒼池，池中有漸臺。覺音工孝反。」`以夢中陰目求推者郎，`師古曰：「默而視之，求所夢者。」`見鄧通，其衣後穿，夢中所見也。召問其名姓，姓鄧，名通。鄧猶登也，文帝甚說，`師古曰：「說讀曰悅。」`尊幸之，日日異。通亦愿謹，`師古曰：「專謹曰愿，音願，又音原。」`不好外交，雖賜洗沐，不欲出。於是文帝賞賜通鉅萬以十數，`師古曰：「每賜輒鉅萬，如此者十數。」`官至上大夫。

文帝時閒如通家游戲，`師古曰：「閒謂投隙私行，不公顯也。如，往也。」`然通無他伎能，不能有所薦達，獨自謹身以媚上而已。上使善相人者相通，曰：「當貧餓死。」上曰：「能富通者在我，何說貧？」於是賜通蜀嚴道銅山，得自鑄錢。`師古曰：「嚴道屬蜀郡。縣有蠻夷曰道。」`鄧氏錢布天下，其富如此。

文帝甞病癰，鄧通常為上嗽吮之。`師古曰：「嗽音山角反。吮音自兖反。」`上不樂，從容問曰：「天下誰最愛我者乎？」通曰：「宜莫若太子。」太子入問疾，上使太子齰癰，`師古曰：「齰，齧也，齧出其膿血。齰音仕客反。」`太子齰癰而色難之。已而聞通甞為上齰之，太子慙，繇是心恨通。`師古曰：「繇讀與由同。其下類此。」`

及文帝崩，景帝立，鄧通免，家居。居無何，人有告通盜出徼外鑄錢，`師古曰：「徼猶塞也。東北謂之塞，西南謂之徼。塞者，以障塞為名。徼者，取徼遮之義也。徼音工釣反。」`下吏驗問，頗有遂，`師古曰：「遂，成也，成其罪狀。」`竟案盡沒入之，通家尚負責數鉅萬。`張晏曰：「顧人採銅鑄錢，未還庸直，而會沒入故也。」師古曰：「此說非也。積其前後所犯合沒官者數多，除其見在財物以外，尚有負官數鉅萬，故云吏輒隨沒入之耳，非負顧庸之私直。」`長公主賜鄧通，`師古曰：「即館陶長公主，文帝之女也。」`吏輒隨沒入之，一簪不得著身。於是長公主乃令假衣食。`晉灼曰：「使假貸而私為償之也。」師古曰：「此說非也。公主給其衣食也，而號云假借之耳，非通自有也。恐吏沒入，故託云然。此所謂不得名一錢。」`竟不得名一錢，寄死人家。

趙談者，以星氣幸，北宮伯子長者愛人，故親近，然皆不比鄧通。

韓嫣字王孫，弓高侯穨當之孫也。武帝為膠東王時，嫣與上學書相愛。及上為太子，愈益親嫣。嫣善騎射，聦慧。上即位，欲事伐胡，而嫣先習兵，`師古曰：「言舊自便習。」`以故益尊貴，官至上大夫，賞賜儗鄧通。`師古曰：「儗，比也。」`

始時，嫣常與上共卧起。江都王入朝，從上獵上林中。天子車駕䟆道未行，`師古曰：「已稱䟆，止行人訖，而天子未出也。」`先使嫣乘副車，從數十百騎馳視獸。江都王望見，以為天子，辟從者，伏謁道旁。`師古曰：「辟去其從者，而身獨伏謁也。辟音闢。」`嫣驅不見。旣過，江都王怒，為皇太后泣，請得歸國，`師古曰：「還爵封於天子也。」`入宿衞比韓嫣。太后繇此銜嫣。

嫣侍，出入永巷不禁，`師古曰：「言上恣其出入也。」`以姦聞皇太后。太后怒，使使賜嫣死。上為謝，終不能得，嫣遂死。

嫣弟說，亦愛幸，`師古曰：「說讀曰悅。」`以軍功封案道侯，巫蠱時為戾太子所殺。子增封龍雒侯，`師古曰：「雒字或作頟。」`大司馬車騎將軍，自有傳。`師古曰：「在韓信傳末。」`

李延年，中山人，身及父母兄弟皆故倡也。`師古曰：「樂人也。」`延年坐法腐刑，給事狗監中。`師古曰：「掌天子之狗，於其中供事也。」`女弟得幸於上，號李夫人，列外戚傳。延年善歌，為新變聲。是時上方興天地祠，欲造樂，令司馬相如等作詩頌。延年輒丞意弦歌所造詩，為之新聲曲。而李夫人產昌邑王，延年繇是貴為協律都尉，佩二千石印綬，而與上卧起，其愛幸埒韓嫣。`師古曰：「埒，等齊。」`乆之，延年弟季與中人亂，出入驕恣。及李夫人卒後，其愛㢮，`師古曰：「㢮，解也，音式爾反。」`上遂誅延年兄弟宗族。

是後寵臣，大氐外戚之家也。`師古曰：「氐，歸也，音丁禮反。」`衞青、霍去病皆愛幸，然亦以功能自進。

石顯字君房，濟南人；弘恭，沛人也。皆少坐法腐刑，為中黃門，以選為中尚書。宣帝時任中書官，恭明習法令故事，善為請奏，能稱其職。恭為令，顯為僕射。元帝即位數年，恭死，顯代為中書令。

是時，元帝被疾，不親政事，方隆好於音樂，以顯乆典事，中人無外黨，`師古曰：「少骨肉之親，無婚姻之家也。」`精專可信任，遂委以政。事無小大，因顯白決，貴幸傾朝，百僚皆敬事顯。顯為人巧慧習事，能探得人主微指，內深賊，持詭辯以中傷人，`師古曰：「詭，違也，違道之辯。」`忤恨睚眦，輒被以危法。`師古曰：「被，加也，音皮義反。」`初元中，前將軍蕭望之及光祿大夫周堪、宗正劉更生皆給事中。望之領尚書事，知顯專權邪辟，`師古曰：「辟讀曰僻。」`建白以為「尚書百官之本，國家樞機，`師古曰：「立此議而白之。」`宜以通明公正處之。武帝游宴後庭，故用宦者，非古制也。宜罷中書宦官，應古不近刑人。」`師古曰：「禮『刑人不在君側』，故曰應古。」`元帝不聽，繇是大與顯忤。後皆害焉，望之自殺，堪、更生廢錮，不得復進用，語在望之傳。後太中大夫張猛、魏郡太守京房、御史中丞陳咸、待詔賈捐之皆甞奏封事，或召見，言顯短。顯求索其辠，房、捐之棄市，猛自殺於公車，咸抵辠，髡為城旦。及鄭令蘇建得顯私書奏之，後以它事論死。自是公卿以下畏顯，重足一迹。`師古曰：「言極恐懼，不敢自寬縱。」`

顯與中書僕射牢梁、少府五鹿充宗結為黨友，諸附倚者皆得寵位。`師古曰：「倚，依也，音於綺反。」`民歌之曰：「牢邪石邪，五鹿客邪！印何纍纍，綬若若邪！」`師古曰：「纍纍，重積也。若若，長貌。纍音力追反。」`言其兼官據埶也。

顯見左將軍馮奉世父子為公卿著名，女又為昭儀在內，顯心欲附之，薦言昭儀兄謁者逡`師古曰：「逡音千旬反。」`脩敕宜侍帷幄。`師古曰：「敕，整也。」`天子召見，欲以為侍中，逡請閒言事。上聞逡言顯顓權，`師古曰：「顓與專同。其下類此。」`天子大怒，罷逡歸郎官。其後御史大夫缺，羣臣皆舉逡兄大鴻臚野王行能第一，天子以問顯，顯曰：「九卿無出野王者。然野王親昭儀兄，臣恐後世必以陛下度越衆賢，`師古曰：「度，過也。」`私後宮親以為三公。」上曰：「善，吾不見是。」`師古曰：「言不見此理。」`迺下詔嘉美野王，廢而不用，語在野王傳。

顯內自知擅權事柄在掌握，恐天子一旦納用左右耳目，有以閒己，`師古曰：「閒音工莧反。」`迺時歸誠，取一信以為驗。顯甞使至諸官有所徵發，顯先自白，恐後漏盡宮門閉，請使詔吏開門。上許之。顯故投夜還，稱詔開門入。後果有上書告顯顓命矯詔開宮門，天子聞之，笑以其書示顯。顯因泣曰：「陛下過私小臣，屬任以事，`師古曰：「過猶誤也。屬，委也。屬音之欲反。」`羣下無不嫉妬欲陷害臣者，事類如此非一，唯獨明主知之。愚臣微賤，誠不能以一軀稱快萬衆，`師古曰：「稱音尺孕反。」`任天下之怨，`師古曰：「任猶當也。」`臣願歸樞機職，受後宮掃除之役，死無所恨，唯陛下哀憐財幸，`師古曰：「財與裁同。」`以此全活小臣。」天子以為然而憐之，數勞勉顯，加厚賞賜，賞賜及賂遺訾一萬萬。`師古曰：「賂遺，謂百官群下所遺也。訾讀與貲同。」`

初，顯聞衆人匈匈，言己殺前將軍蕭望之。望之當世名儒，顯恐天下學士姍己，`師古曰：「姍，古訕字。訕，謗也，音所諫反。」`病之。是時，明經著節士琅邪貢禹為諫大夫，顯使人致意，深自結納。顯因薦禹天子，歷位九卿，至御史大夫，禮事之甚備。議者於是稱顯，以為不妬譖望之矣。顯之設變詐以自解免取信人主者，皆此類也。

元帝晚節寢疾，`師古曰：「晚節猶言末時也。」`定陶恭王愛幸，顯擁祐太子頗有力。元帝崩，成帝初即位，遷顯為長信中太僕，秩中二千石。顯失倚，離權數月，丞相御史條奏顯舊惡，及其黨牢梁、陳順皆免官。顯與妻子徙歸故郡，憂滿不食，`師古曰：「滿讀曰懣，音悶。」`道病死。諸所交結，以顯為官，皆廢罷。少府五鹿充宗左遷玄菟太守，御史中丞伊嘉為鴈門都尉。長安謠曰：「伊徙鴈，鹿徙菟，去牢與陳實無賈。」`師古曰：「賈讀曰價。」`

淳于長字子鴻，魏郡元城人也。少以太后姉子為黃門郎，未進幸。會大將軍王鳳病，長侍病，晨夜扶丞左右，甚有甥舅之恩。鳳且終，以長屬託太后及帝。`師古曰：「屬音之欲反。」`帝嘉長義，拜為列校尉諸曹，遷水衡都尉侍中，至衞尉九卿。

乆之，趙飛燕貴幸，上欲立以為皇后，太后以其所出微，難之。長主往來通語東宮。`師古曰：「主猶專。」`歲餘，趙皇后得立，上甚德之，迺追顯長前功，下詔曰：「前將作大匠解萬年奏請營作昌陵，罷弊海內，`師古曰：「罷讀曰疲。」`侍中衞尉長數白宜止徙家反故處，`師古曰：「陵置邑，徙人以實之。長奏令止所徙之家各還本處。」`朕以長言下公卿，議者皆合長計。首建至策，民以康寧。`師古曰：「康，安也。」`其賜長爵關內侯。」後遂封為定陵侯，大見信用，貴傾公卿。外交諸侯牧守，賂遺賞賜亦絫鉅萬。`師古曰：「絫，古累字也。其下亦同。」`多畜妻妾，淫於聲色，不奉法度。

初，許皇后坐執左道廢處長定宮，而后姉孊為龍頟思侯夫人，`晉灼曰：「孊音靡。」`寡居。長與孊私通，因取為小妻。許后因孊賂遺長，欲求復為倢伃。長受許后金錢乘輿服御物前後千餘萬，詐許為白上，立以為左皇后。孊每入長定宮，輒與孊書，戲侮許后，嫚易無不言。`師古曰：「嫚，褻汙也。易，輕也。易音弋豉反。」`交通書記，賂遺連年，是時，帝舅曲陽侯王根為大司馬票騎將軍，輔政數歲，乆病，數乞骸骨。長以外親居九卿位，次第當代根。根兄子新都侯王莽心害長寵，私聞長取許孊，受長定宮賂遺。莽侍曲陽侯疾，因言「長見將軍乆病，意喜，自以當代輔政，至對衣冠議語署置。」`師古曰：「自謂當輔政，故豫言某人為某官，某人為某事。」`具言其辠過。根怒曰：「即如是，何不白也？」莽曰：「未知將軍意，故未敢言。」根曰：「趣白東宮。」`師古曰：「趣讀曰促。」`莽求見太后，具言長驕佚，`師古曰：「佚讀與逸同。」`欲代曲陽侯，對莽母上車，`師古曰：「莽母於長，舅之妻也，上車當於異處。便於前上，言不敬。」`私與長定貴人姉通，受取其衣物。太后亦怒曰：「兒至如此！往白之帝！」莽白上，上迺免長官，遣就國。

初，長為侍中，奉兩宮使，親密。`師古曰：「言為使者傳言語於太后及帝，欲立趙飛燕之類。」`紅陽侯立獨不得為大司馬輔政，立自疑為長毀譖，常怨毒長。上知之。及長當就國也，立嗣子融從長請車騎，`師古曰：「嗣子謂嫡長子，當為嗣者也。」`長以珍寶因融重遺立，立因為長言。於是天子疑焉，下有司案驗。吏捕融，立令融自殺以滅口。上愈疑其有大姦，遂逮長繫洛陽詔獄窮治。長具服戲㑄長定宮，`師古曰：「㑄，古侮字。」`謀立左皇后，辠至大逆，死獄中。妻子當坐者徙合浦，母若歸故郡。`師古曰：「若者，其母名。」`紅陽侯立就國。將軍卿大夫郡守坐長免罷者數十人。莽遂代根為大司馬。乆之，還長母及子酺於長安。`師古曰：「酺音蒲。」`後酺有辠，莽復殺之，徙其家屬歸故郡。

始長以外親親近，`師古曰：「親近謂近幸於天子。近音其靳反。」`其愛幸不及富平侯張放。放常與上卧起，俱為微行出入。

董賢字聖卿，雲陽人也。父恭，為御史，任賢為太子舍人。哀帝立，賢隨太子官為郎。`師古曰：「東宮官屬，隨例遷也。」`二歲餘，賢傳漏在殿下，`師古曰：「傳漏，奏時刻。」`為人美麗自喜，`師古曰：「喜音許吏反。」`哀帝望見，說其儀貌，`師古曰：「說讀曰悅。」`識而問之，曰：「是舍人董賢邪？」因引上與語，拜為黃門郎，繇是始幸。問及其父為雲中候，即日徵為霸陵令，遷光祿大夫。賢寵愛日甚，為駙馬都尉侍中，出則參乘，入御左右，旬月間賞賜絫鉅萬，貴震朝庭。常與上卧起。甞晝寢，偏藉上褏，`師古曰：「藉謂身卧其上也。褏，古袖字。」`上欲起，賢未覺，`師古曰：「覺，寐之寤也，音工効反。」`不欲動賢，迺斷褏而起。其恩愛至此。賢亦性柔和便辟，善為媚以自固。每賜洗沐，不肯出，常留中視醫藥。上以賢難歸，詔令賢妻得通引籍殿中，止賢廬，`師古曰：「廬謂殿中所宿止處也。」`若吏妻子居官寺舍。又召賢女弟以為昭儀，位次皇后，更名其舍為椒風，以配椒房云。`師古曰：「皇后殿稱椒房。欲配其名，故曰椒風。」`昭儀及賢與妻旦夕上下，並侍左右。賞賜昭儀及賢妻亦各千萬數。遷賢父為少府，賜爵關內侯，食邑，復徙為衞尉。又以賢妻父為將作大匠，弟為執金吾。詔將作大匠為賢起大第北闕下，重殿洞門，`師古曰：「重殿謂有前後殿，洞門謂門門相當也。皆僭天子之制度者也。」`木土之功窮極技巧，柱檻衣以綈錦。`師古曰：「檻謂軒闌之板也。綈，厚繒也，音徒奚反。」`下至賢家僮僕皆受上賜，及武庫禁兵，上方珍寶。其選物上弟盡在董氏，而乘輿所服迺其副也。及至東園祕器，珠襦玉柙，豫以賜賢，無不備具。`師古曰：「東園，署名也。漢舊儀云東園祕器作棺梓，素木長二丈，崇廣四尺。珠襦，以珠為襦，如鎧狀，連縫之。以黃金為鏤，要以下，玉為柙，至足，亦縫以黃金為縷。」`又令將作為賢起冢塋義陵旁，內為便房，剛柏題湊，`孟康曰：「堅剛之柏也。」師古曰：「題湊解在霍光傳。」`外為徼道，周垣數里，門闕罘罳甚盛。

上欲侯賢而未有緣。會待詔孫寵、息夫躬等告東平王雲后謁祠祀祝詛，`師古曰：「謁者，后之名。」`下有司治，皆伏其辜。上於是令躬、寵為因賢告東平事者，迺以其功下詔封賢為高安侯，躬宜陵侯，寵方陽侯，食邑各千戶。頃之，復益封賢二千戶。丞相王嘉內疑東平事寃，甚惡躬等，數諫爭，以賢為亂國制度，嘉竟坐言事下獄死。

上初即位，祖母傅太后、母丁太后皆在，兩家先貴。傅太后從弟喜先為大司馬輔政，數諫，失太后指，免官。上舅丁明代為大司馬，亦任職，頗害賢寵，及丞相王嘉死，明甚憐之。上寖重賢，`師古曰：「寖，益也。」`欲極其位，而恨明如此，遂冊免明曰：「前東平王雲貪欲上位，祠祭祝詛，雲后舅伍宏以醫待詔，與校祕書郎楊閎結謀反逆，禍甚迫切。賴宗廟神靈，董賢等以聞，咸伏其辜。將軍從弟侍中奉車都尉吳、族父左曹屯騎校尉宣皆知宏及栩丹諸侯王后親，`師古曰：「栩，姓也，音許羽反。」`而宣除用丹為御屬，吳與宏交通厚善，數稱薦宏。宏以附吳得興其惡心，因醫技進，幾危社稷，`師古曰：「幾音鉅依反。」`朕以恭皇后故不忍有云。`師古曰：「恭皇后，謂丁后，即哀帝母。」`將軍位尊任重，旣不能明威立義，折消未萌，`師古曰：「未萌，謂禍難之未生者。」`又不深疾雲、宏之惡，而懷非君上，`師古曰：「以君上為非，懷此心也。」`阿為宣、吳，反痛恨雲等揚言為羣下所寃，又親見言伍宏善醫，`師古曰：「見，見天子也。」`死可惜也，賢等獲封極幸。嫉妬忠良，非毀有功，於戲傷哉！`師古曰：「於讀曰烏，戲讀曰呼。」`蓋『君親無將，將而誅之』。`師古曰：「將謂將為逆亂也。」`是以季友鴆叔牙，春秋賢之；趙盾不討賊，謂之弒君。`師古曰：「季友，魯桓公少子，莊公母弟也。叔牙亦桓公子。莊公有疾，叔牙欲立其同母兄慶父，故季友使鍼季鴆之。公羊傳曰：『季子殺兄何善爾？誅不得避兄弟，君臣之義也。』趙盾，晉大夫趙宣子也，靈公欲殺之。宣子將出奔，而趙穿攻靈公於桃園，宣子未出山而復，太史書曰：『趙盾弒其君。』宣子曰：『不然』。曰：『子為正卿，亡不越境，反不討賊，非子而誰？』孔子曰：『董狐，古之良史也，書法不隱。趙宣子，古之良大夫也，為法受惡。』」`朕閔將軍陷于重刑，故以書飭。`師古曰：「飭與敕同。」`將軍遂非不改，復與丞相嘉相比，`師古曰：「比謂比周也，音頻寐反。」`令嘉有依，得以罔上。有司致法將軍請獄治，朕惟噬膚之恩未忍，`孟康曰：「易曰『噬膚滅鼻』。噬，食也。膚，膏也。喻爵祿恩澤加之，不忍誅也。」師古曰：「孟說非也。易噬嗑卦九二爻辭曰『噬膚滅鼻』。噬膚者，言自齧其肌膚。詔云，為明是恭后之親，有肌膚之愛，是以不忍加法，故引噬膚之言也。」`其上票騎將軍印綬，罷歸就第。」遂以賢代明為大司馬衞將軍，冊曰：「朕承天序，惟稽古建爾于公，以為漢輔。往悉爾心，統辟元戎，`師古曰：「悉，盡也。統，領也。辟，君也。元戎，大衆也。言為元戎之主而統之也。辟音必亦反。」`折衝綏遠，匡正庶事，允執其中。天下之衆，受制於朕，以將為命，以兵為威，可不慎與！」`師古曰：「與讀曰歟。」`是時賢年二十二，雖為三公，常給事中，領尚書，百官因賢奏事。以父恭不宜在卿位，徙為光祿大夫，秩中二千石。弟寬信代賢為駙馬都尉。董氏親屬皆侍中諸曹奉朝請，寵在丁、傅之右矣。`師古曰：「右，上也。」`

明年，匈奴單于來朝，宴見，羣臣在前。單于怪賢年少，以問譯，`師古曰：「傳語之人也。」`上令譯報曰：「大司馬年少，以大賢居位。」單于迺起拜，賀漢得賢臣。

初，丞相孔光為御史大夫，時賢父恭為御史，事光。及賢為大司馬，與光並為三公，上故令賢私過光。光雅恭謹。知上欲尊寵賢，及聞賢當來也，光警戒衣冠出門待，望見賢車迺却入。賢至中門，光入閤，旣下車，迺出拜謁，送迎甚謹，不敢以賔客鈞敵之禮。賢歸，上聞之喜，立拜光兩兄子為諫大夫常侍。賢繇是權與人主侔矣。`師古曰：「侔，等也。」`

是時，成帝外家王氏衰廢，唯平阿侯譚子去疾，哀帝為太子時為庶子得幸，及即位，為侍中騎都尉。上以王氏亡在位者，遂用舊恩親近去疾，復進其弟閎為中常侍。閎妻父蕭咸，前將軍望之子也，空為郡守，病免，為中郎將。兄弟並列，賢父恭慕之，欲與結婚姻。閎為賢弟駙馬都尉寬信求咸女為婦，咸惶恐不敢當，私謂閎曰：「董公為大司馬，冊文言『允執其中』，此迺堯禪舜之文，非三公故事，長老見者，莫不心懼。此豈家人子所能堪邪！」`師古曰：「家人猶言庶人也，蓋咸自謂。」`閎性有知略，聞咸言，心亦悟。迺還報恭，深達咸自謙薄之意。恭歎曰：「我家何用負天下，而為人所畏如是！」意不說。`師古曰：「說讀曰悅。」`後上置酒麒麟殿，`師古曰：「在未央宮。」`賢父子親屬宴飲，王閎兄弟侍中中常侍皆在側。上有酒所，`師古曰：「言酒在體中。」`從容視賢笑，`師古曰：「從音千容反。」`曰：「吾欲法堯禪舜，何如？」閎進曰：「天下迺高皇帝天下，非陛下之有也。陛下承宗廟，當傳子孫於亡窮。統業至重，天子亡戲言！」上默然不說，`師古曰：「說讀曰悅。」`左右皆恐。於是遣閎出，後不得復侍宴。

賢第新成，功堅，`師古曰：「言盡功力而作之，極堅牢也。功字或作攻。攻，治也，言作治之甚堅牢。」`其外大門無故自壞，賢心惡之。後數月，哀帝崩。太皇太后召大司馬賢，引見東箱，問以喪事調度。賢內憂，不能對，免冠謝。太后曰：「新都侯莽前以大司馬奉送先帝大行，曉習故事，吾令莽佐君。」賢頓首幸甚。太后遣使者召莽。旣至，以太后指使尚書劾賢帝病不親醫藥，禁止賢不得入出宮殿司馬中。賢不知所為，詣闕免冠徒跣謝。莽使謁者以太后詔即闕下冊賢曰：`師古曰：「即，就也。」`「間者以來，陰陽不調，菑害並臻，`師古曰：「菑，古災字。」`元元蒙辜。`師古曰：「蒙，被也。」`夫三公，鼎足之輔也，高安侯賢未更事理，`師古曰：「更，歷也，音工衡反。」`為大司馬不合衆心，非所以折衝綏遠也。其收大司馬印綬，罷歸第。」即日賢與妻皆自殺，家惶恐夜葬。莽疑其詐死，有司奏請發賢棺，至獄診視。`師古曰：「謂發冢取其棺柩也。診，驗也，音軫。」`莽復風大司徒光奏賢`師古曰：「風讀曰諷。光，孔光也。」`「質性巧佞，翼姦以獲封侯，`師古曰：「翼，進也。」`父子專朝，兄弟並寵，多受賞賜，治第宅，遠冢壙，放效無極，不異王制，`師古曰：「放，依也，音甫往反。」`費以萬萬計，國家為空虛。父子驕蹇。至不為使者禮，`師古曰：「言不敬天子之使。」`受賜不拜，辠惡暴著。賢自殺伏辜，死後父恭等不悔過，乃復以沙畫棺`師古曰：「以朱砂塗之，而又雕畫也。」`四時之色，左蒼龍，右白虎，上著金銀日月，玉衣珠璧以棺，`師古曰：「以此物棺斂也。棺音工喚反。」`至尊無以加。恭等幸得免於誅，不宜在中土。臣請收沒入財物縣官。諸以賢為官者皆免。」父恭、弟寬信與家屬徙合浦，母別歸故郡鉅鹿。長安中小民讙譁，鄉其弟哭，幾獲盜之。`師古曰：「陽往哭之，實欲竊盜也。鄉讀曰嚮。幾讀曰兾。」`縣官斥賣董氏財凡四十三萬萬。賢旣見發，臝診其尸，`師古曰：「臝，露形也，音郎果反。」`因埋獄中。

賢所厚吏沛朱詡自劾去大司馬府，買棺衣收賢尸葬之。王莽聞之而大怒，以它辠擊殺詡。詡子浮建武中貴顯，至大司馬，司空，封侯。而王閎王莽時為牧守，所居見紀，莽敗乃去官。世祖下詔曰：「武王克殷，表商容之閭。`師古曰：「商容，殷賢人。」`閎修善謹敕，兵起，吏民獨不爭其頭首。今以閎子補吏。」至墨綬率官，蕭咸外孫云。

贊曰：柔曼之傾意，`師古曰：「曼，澤也，言其質柔而色理光澤也。」`非獨女德，蓋亦有男色焉。觀籍、閎、鄧、韓之徒非一，而董賢之寵尤盛，父子並為公卿，可謂貴重人臣無二矣。然進不繇道，`師古曰：「言本不以德進。繇讀與由同。」`位過其任，莫能有終，所謂愛之適足以害之者也。漢世衰於元、成，壞於哀、平。哀、平之際，國多釁矣。`師古曰：「釁謂間隙也。」`主疾無嗣，弄臣為輔，鼎足不彊，棟幹微撓。`師古曰：「撓，弱也，音女敎反。」`一朝帝崩，姦臣擅命，董賢縊死，丁、傅流放，辜及母后，奪位幽廢，`師古曰：「謂貶皇太后趙氏為孝成皇后，退居北宮，哀皇后傅氏退居桂宮。」`咎在親便嬖，所任非仁賢。故仲尼著「損者三友」，`師古曰：「論語稱孔子曰『損者三友：友便辟，友善柔，友便佞，損矣。』」`王者不私人以官，殆為此也。`師古曰：「殆，近也。」`

* * *

[上卷](092.md) / [漢書目錄](a02.md) / [下卷](094a.md) /			  

    