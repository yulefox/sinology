 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷八十九 ‧ 循吏傳第五十九`   

* * *

師古曰：「循，順也，上順公法，下順人情也。」

漢興之初，反秦之敝，與民休息，凡事簡易，禁罔疏闊，而相國蕭、曹以寬厚清靜為天下帥，`師古曰：「帥，遵也。」`民作「畫一」之歌。`師古曰：「謂歌曰：『蕭何為法，講若畫一；曹參代之，守而勿失。』」`孝惠垂拱，高后女主，不出房闥，而天下晏然，民務稼穡，衣食滋殖。`師古曰：「滋，益也。殖，生也。」`至于文、景，遂移風易俗。是時循吏如河南守吳公、蜀守文翁之屬，皆謹身帥先，居以廉平，不至於嚴，而民從化。

孝武之世，外攘四夷，內改法度，`師古曰：「攘，卻也。」`民用彫敝，姦軌不禁。`師古曰：「不可禁。」`時少能以化治稱者，惟江都相董仲舒、內史公孫弘、兒寬，居官可紀。三人皆儒者，通於世務，明習文法，以經術潤飾吏事，天子器之。仲舒數謝病去，弘、寬至三公。

孝昭幼沖，霍光秉政，承奢侈師旅之後，海內虛耗，光因循守職，無所改作。至於始元、元鳳之閒，匈奴鄉化，`師古曰：「鄉讀曰嚮。」`百姓益富，舉賢良文學，問民所疾苦，於是罷酒榷而議鹽鐵矣。

及至孝宣，繇仄陋而登至尊，`師古曰：「仄，古側字。仄陋，言非正統，而身經微賤也。繇與由同。次下類此。」`興于閭閻，`師古曰：「閭，里門也。閻，里中門也。言從里巷而即大位也。」`知民事之囏難。自霍光薨後始躬萬機，厲精為治，五日一聽事，自丞相已下各奉職而進。及拜刺史守相，輒親見問，觀其所繇，退而考察所行以質其言，`師古曰：「質，正也。」`有名實不相應，必知其所以然。常稱曰：「庶民所以安其田里而亡歎息愁恨之心者，政平訟理也。`師古曰：「訟理，言所訟見理而無冤滯也。」`與我共此者，其唯良二千石乎！」`師古曰：「謂郡守、諸侯相。」`以為太守，吏民之本，數變易則下不安，民知其將乆，不可欺罔，迺服從其敎化。故二千石有治理效，輒以璽書勉厲，增秩賜金，或爵至關內侯，公卿缺則選諸所表以次用之。`師古曰：「所表，謂增秩賜金爵也。」`是故漢世良吏，於是為盛，稱中興焉。若趙廣漢、韓延壽、尹翁歸、嚴延年、張敞之屬，皆稱其位，然任刑罰，或抵罪誅。`師古曰：「抵，至也，音丁禮反。」`王成、黃霸、朱邑、龔遂、鄭弘、召信臣等，`師古曰：「召讀曰邵。」`所居民富，所去見思，生有榮號，死見奉祀，此廩廩庶幾德讓君子之遺風矣。`師古曰：「廩廩，言有風采也。」`

文翁，廬江舒人也。少好學，通春秋，以郡縣吏察舉。景帝末，為蜀郡守，仁愛好敎化。見蜀地辟陋有蠻夷風，`師古曰：「辟讀曰僻。」`文翁欲誘進之，乃選郡縣小吏開敏有材者張叔等十餘人親自飭厲，`師古曰：「飭與敕同。」`遣詣京師，受業博士，或學律令。減省少府用度，買刀布蜀物，齎計吏以遺博士。`如淳曰：「金馬書刀，今賜計吏是也。作馬形於刀環內，以金鏤之。」晉灼曰：「刀，書刀；布，布刀也。舊時蜀郡工官作金馬書刀者，似佩刀形，金錯其拊。布刀，謂婦人割裂財布刀也。」師古曰：「少府，郡掌財物之府，以供太守者也。刀，凡蜀刀有環者也。布，蜀布細密也。二者蜀人作之皆善，故齎以為貨，無限於書刀布刀也。如、晉二說皆煩而不當也。」`數歲，蜀生皆成就還歸，文翁以為右職，`師古曰：「郡中高職也。」`用次察舉，官有至郡守刺史者。

又修起學官於成都市中，`師古曰：「學官，學之官舍也。」`招下縣子弟以為學官弟子，`師古曰：「下縣，四郊之縣，非郡所治也。」`為除更繇，`師古曰：「不令從役也。更音工衡反。繇讀曰徭。」`高者以補郡縣吏，次為孝弟力田。常選學官僮子，使在便坐受事。`師古曰：「便坐，別坐，可以視事，非正廷也。坐音財卧反。」`每出行縣，益從學官諸生明經飭行者與俱，`師古曰：「益，多也。飭，整也，讀與敕同。」`使傳敎令，出入閨閤。`師古曰：「閨閤，內中小門也。」`縣邑吏民見而榮之，數年，爭欲為學官弟子，富人至出錢以求之。繇是大化，`師古曰：「繇讀曰由。」`蜀地學於京師者比齊魯焉。至武帝時，乃令天下郡國皆立學校官，自文翁為之始云。

文翁終於蜀，吏民為立祠堂，歲時祭祀不絕。至今巴蜀好文雅，文翁之化也。`師古曰：「文翁學堂于今猶在益州城內。」`

王成，不知何郡人也。為膠東相，治甚有聲。宣帝最先襃之，地節三年下詔曰：「蓋聞有功不賞，有罪不誅，雖唐虞不能以化天下。今膠東相成，勞來不怠，`師古曰：「謂勸勉招懷百姓也。勞音郎到反。來音郎代反。」`流民自占八萬餘口，`師古曰：「隱度名數而來附業也。占音之贍反。」`治有異等之效。`師古曰：「異於常等。」`其賜成爵關內侯，秩中二千石。」未及徵用，會病卒官。後詔使丞相御史問郡國上計長吏守丞以政令得失，或對言前膠東相成偽自增加，以蒙顯賞，是後俗吏多為虛名云。

黃霸字次公，淮陽陽夏人也，`師古曰：「夏音工雅反。」`以豪桀役使徙雲陵。`師古曰：「身為豪桀而役使鄉里人也。」`霸少學律令，喜為吏，`師古曰：「喜謂愛好也，音許吏反。」`武帝末以待詔入錢賞官，`孟康曰：「賞官，主賞賜之官也。」師古曰：「此說非也，因入錢而見賞以官。」`補侍郎謁者，坐同產有罪劾免。`師古曰：「同產謂兄弟也。」`後復入穀沈黎郡，補左馮翊二百石卒史。`如淳曰：「三輔郡得仕用它郡人，而卒史獨二百石，所謂尤異者也。」`馮翊以霸入財為官，不署右職，`師古曰：「輕其為人也。右職，高職也。」`使領郡錢穀計。`師古曰：「計謂出入之數也。」`簿書正，`師古曰：「言無所侵隱，故簿書皆正，不虛謬也。」`以廉稱，察補河東均輸長，`師古曰：「以廉見察而遷補。」`復察廉為河南太守丞。霸為人明察內敏，`師古曰：「內敏，言心思捷疾也。」`又習文法，然溫良有讓，足知，善御衆。為丞，處議當於法，合人心，太守甚任之，吏民愛敬焉。

自武帝末，用法深。昭帝立，幼，大將軍霍光秉政，大臣爭權，上官桀等與燕王謀作亂，光旣誅之，遂遵武帝法度，以刑罰痛繩群下，繇是俗吏上嚴酷以為能，`師古曰：「繇讀與由同。」`而霸獨用寬和為名。

會宣帝即位，在民間時知百姓苦吏急也，聞霸持法平，召以為廷尉正，數決疑獄，庭中稱平。`師古曰：「此廷中謂廷尉之中。」`守丞相長史，坐公卿大議廷中，`師古曰：「大議，緫會議也。此廷中謂朝廷之中。」`知長信少府夏侯勝非議詔書大不敬，霸阿從不舉劾，皆下廷尉，`師古曰：「勝及霸俱下廷尉。」`繫獄當死。霸因從勝受尚書獄中，再隃冬，`師古曰：「隃與踰同。」`積三歲迺出，語在勝傳。勝出，復為諫大夫，令左馮翊宋畸舉霸賢良。勝又口薦霸於上，上擢霸為楊州刺史。三歲，宣帝下詔曰：「制詔御史：其以賢良高弟揚州刺史霸為潁川太守，秩比二千石，居官賜車蓋，特高一丈，別駕主簿車，緹油屏泥於軾前，以章有德。」

時上垂意於治，數下恩澤詔書，吏不奉宣。`師古曰：「不令百姓皆知也。」`太守霸為選擇良吏，分部宣布詔令，`師古曰：「分音扶問反。」`令民咸知上意。使郵亭鄉官皆畜雞豚，`師古曰：「郵行書舍，謂傳送文書所止處，亦如今之驛館矣。鄉官者，鄉所治處也。」`以贍鰥寡貧窮者，然後為條敎，置父老師帥伍長，班行之於民間，勸以為善防姦之意，及務耕桑，節用殖財，種樹畜養，去食穀馬。米鹽靡密，初若煩碎，`師古曰：「米鹽，言碎而且細。」`然霸精力能推行之。吏民見者，語次尋繹，`師古曰：「繹謂抽引而出也。」`問它陰伏，以相參考。甞欲有所司察，擇長年廉吏遣行，屬令周密。`師古曰：「屬，戒也。周密，不泄漏也。屬音之欲反。」`吏出，不敢舍郵亭，`師古曰：「舍，止也。」`食於道旁，烏攫其肉。`師古曰：「攫，搏持之也。攫音钁。」`民有欲詣府口言事者適見之，霸與語道此。後日吏還謁霸，霸見迎勞之，曰：「甚苦！食於道旁乃為烏所盜肉。」吏大驚，以霸具知其起居，所問豪氂不敢有所隱。鰥寡孤獨有死無以葬者，鄉部書言，霸具為區處，`師古曰：「區處謂分別而處置也，音昌汝反。」`某所大木可以為棺，某亭猪子可以祭，吏往皆如言。其識事聦明如此，`師古曰：「識，記也，音式二反。」`吏民不知所出，`師古曰：「不知其用何術也。」`咸稱神明。姦人去入它郡，盜賊日少。

霸力行敎化而後誅罰，`師古曰：「力猶勤也。言先以德敎化於下，若有弗從，然後用刑罰也。」`務在成就全安長吏。`師古曰：「不欲易代及損傷之也。」`許丞老，`如淳曰：「許縣丞。」`病聾，督郵白欲逐之，霸曰：「許丞廉吏，雖老，尚能拜起送迎，正頗重聽，何傷？且善助之，毋失賢者意。」或問其故，霸曰：「數易長吏，送故迎新之費及姦吏緣絕簿書盜財物，`師古曰：「緣，因也。因交代之際而棄匿簿書以盜官物也。」`公私費耗甚多，皆當出於民，所易新吏又未必賢，或不如其故，徒相益為亂。凡治道，去其泰甚者耳。」

霸以外寬內明得吏民心，戶口歲增，治為天下第一。徵守京兆尹，秩二千石。坐發民治馳道不先聞，又發騎士詣北軍馬不適士，`孟康曰：「關西人謂補滿為適。馬少士多，不相補滿也。」`劾乏軍興，連貶秩。有詔歸潁川太守官，以八百石居治如其前。前後八年，郡中愈治。是時鳳皇神爵數集郡國，潁川尤多。天子以霸治行終長者，下詔稱揚曰：「穎川太守霸，宣布詔令，百姓鄉化，`師古曰：「鄉讀曰嚮。下亦同。」`孝子弟弟貞婦順孫日以衆多，田者讓畔，道不拾遺，養視鰥寡，贍助貧窮，獄或八年亡重罪囚，吏民鄉于敎化，興於行誼，可謂賢人君子矣。書不云乎？『股肱良哉！』`師古曰：「虞書益稷之辭，已解於上。」`其賜爵關內侯，黃金百斤，秩中二千石。」而潁川孝弟有行義民、三老、力田，皆以差賜爵及帛。後數月，徵霸為太子太傅，遷御史大夫。

五鳳二年，代邴吉為丞相，封建成侯，食邑六百戶。霸材長於治民，及為丞相，緫綱紀號令，風采不及丙、魏、于定國，功名損於治郡。時京兆尹張敞舍鶡雀飛集丞相府，`蘇林曰：「令虎賁所著鶡也。」師古曰：「蘇說非也。此鶡音芬，字本作鳻，此通用耳。鳻雀大而色青，出羌中，非武賁所著也。武賁鶡色黑，出上黨，以其鬬死不止，故用其尾飾武臣首云。今時俗人所謂鶡雞者也，音曷，非此鳻雀也。」`霸以為神雀，議欲以聞。敞奏霸曰：「竊見丞相請與中二千石博士雜問郡國上計長吏守丞，為民興利除害成大化條其對，有耕者讓畔，男女異路，道不拾遺，及舉孝子貞婦者為一輩，先上殿，`師古曰：「丞相所坐屋也。古者屋之高嚴，通呼為殿，不必宮中也。」`舉而不知其人數者次之，不為條敎者在後叩頭謝。丞相雖口不言，而心欲其為之也。長吏守丞對時，臣敞舍有鶡雀飛止丞相府屋上，丞相以下見者數百人。邊吏多知鶡雀者，問之，皆陽不知。丞相圖議上奏曰：`師古曰：「圖，謀也。」`『臣問上計長吏守丞以興化條，`師古曰：「凡言條者，一一而疏舉之，若木條然也。」`皇天報下神雀。』後知從臣敞舍來，乃止。郡國吏竊笑丞相仁厚有知略，微信竒怪也。昔汲黯為淮陽守，辭去之官，謂大行李息曰：『御史大夫張湯懷詐阿意，以傾朝廷，公不早白，與俱受戮矣。』息畏湯，終不敢言。後湯誅敗，上聞黯與息語，乃抵息罪而秩黯諸侯相，取其思竭忠也。臣敞非敢毀丞相也，誠恐群臣莫白，而長吏守丞畏丞相指，歸舍法令，`師古曰：「舍，廢也。」`各為私敎，務相增加，澆淳散樸，`師古曰：「不雜為淳。以水澆之，則味離薄。樸，大質也，割之，散也。」`竝行偽貌，有名亡實，傾搖解怠，`師古曰：「解讀曰懈。」`甚者為妖。假令京師先行讓畔異路，道不拾遺，其實亡益廉貪貞淫之行，而以偽先天下，固未可也；即諸侯先行之，偽聲軼於京師，`師古曰：「軼，過也，音逸。」`非細事也。漢家承敝通變，造起律令，所以勸善禁姦，條貫詳備，不可復加。宜令貴臣明飭長吏守丞，`師古曰：「飭讀與敕同。次下類此。」`歸告二千石，舉三老孝弟力田孝廉廉吏務得其人，郡事皆以義法令撿式，`師古曰：「撿，局也，音居儉反。」`毋得擅為條敎；敢挾詐偽以奸名譽者，`師古曰：「奸，求也，音干。」`必先受戮，以正明好惡。」天子嘉納敞言，召上計吏，使侍中臨飭如敞指意。霸甚慚。

又樂陵侯史高以外屬舊恩侍中貴重，霸薦高可太尉。天子使尚書召問霸：「太尉官罷乆矣，丞相兼之，所以偃武興文也。如國家不虞，`師古曰：「如，若也。」`邊境有事，左右之臣皆將率也。夫宣明敎化，通達幽隱，使獄無冤刑，邑無盜賊，君之職也。將相之官，朕之任焉。`師古曰：「言欲拜將相事，自在朕也。」`侍中樂陵侯高帷幄近臣，朕之所自親，`師古曰：「具知其材質。」`君何越職而舉之？」尚書令受丞相對，霸免冠謝罪，數日乃決。`師古曰：「乃得免罪。」`自是後不敢復有所請。然自漢興，言治民吏，以霸為首。

為相五歲，甘露三年薨，謚曰定侯。霸死後，樂陵侯高竟為大司馬。`師古曰：「史著此者，亦言霸奏高為太尉，適事宜也。」`霸子思侯賞嗣，為關都尉。薨，子忠侯輔嗣，至衞尉九卿。薨，子忠嗣侯，訖王莽迺絕。子孫為吏二千石者五六人。

始霸少為陽夏游徼，`師古曰：「游徼，主徼巡盜賊者也。」`與善相人者共載出，`師古曰：「同乘車。」`見一婦人，相者言「此婦人當富貴，不然，相書不可用也。」霸推問之，乃其鄉里巫家女也。霸即取為妻，與之終身。為丞相後徙杜陵。

朱邑字仲卿，廬江舒人也。少時為舒桐鄉嗇夫，廉平不苛，以愛利為行，`師古曰：「仁愛於人而安利也。」`未甞笞辱人，存問耆老孤寡，遇之有恩，所部吏民愛敬焉。遷太守卒史，舉賢良為大司農丞，遷北海太守，以治行第一入為大司農。為人淳厚，篤於故舊，然性公正，不可交以私。天子器之，朝廷敬焉。

是時張敞為膠東相，與邑書曰：「明主游心太古，廣延茂士，`師古曰：「茂，善也。」`此誠忠臣謁思之時也。直敞遠守劇郡，`師古曰：「直讀曰值。」`馭於繩墨，匈臆約結，`師古曰：「約，屈也。」`固亡竒也。雖有，亦安所施？`師古曰：「言在遠郡，無足展效也。」`足下以清明之德，掌周稷之業，`師古曰：「司農主百穀，故云周稷之業。」`猶飢者甘糟糠，穰歲餘粱肉。`師古曰：「穰歲，豐穰之歲。穰音攘。」`何則？有亡之勢異也。昔陳平雖賢，須魏倩而後進；`蘇林曰：「魏無知也。」韋昭曰：「無知字也。」師古曰：「倩，士之美稱，故云魏倩也，而韋氏便以為無知之字，非也。譬猶謂汲黯為汲直黯，豈字直乎？且次下句云『賴蕭公而後信』，亦非何之字也。」`韓信雖竒，賴蕭公而後信。`師古曰：「信謂為君上所信任也。一說信讀曰伸，得伸其材用也。」`故事各達其時之英俊，若必伊尹、呂望而後薦之，則此人不因足下而進矣。」`師古曰：「言能自達也。」`邑感敞言，貢薦賢士大夫，多得其助者。身為列卿，居處儉節，祿賜以共九族鄉黨，`師古曰：「共讀曰供。」`家亡餘財。

神爵元年卒。天子閔惜，下詔稱揚曰：「大司農邑，廉絜守節，退食自公，亡彊外之交，束脩之餽，`師古曰：「餽與饋同。」`可謂淑人君子。遭離凶災，`師古曰：「離亦遭。」`朕甚閔之。其賜邑子黃金百斤，以奉其祭祀。」

初邑病且死，屬其子曰：`師古曰：「屬音之欲反。」`「我故為桐鄉吏，其民愛我，必葬我桐鄉。後世子孫奉甞我，不如桐鄉民。」`師古曰：「甞謂蒸甞之祭。」`及死，其子葬之桐鄉西郭外，民果共為邑起冢立祠，歲時祠祭，至今不絕。

龔遂字少卿，山陽南平陽人也。以明經為官，至昌邑郎中令，事王賀。賀動作多不正，遂為人忠厚，剛毅有大節，內諫爭於王，外責傅相，引經義，陳禍福，至於涕泣，蹇蹇亡已。`師古曰：「蹇蹇，不阿順之意也。易蹇卦曰『王臣蹇蹇』。」`面刺王過，王至掩耳起走，曰「郎中令善媿人。」`師古曰：「媿，古愧字。愧，辱也。」`及國中皆畏憚焉。`師古曰：「王及國人皆憚之。」`王甞乆與騶奴宰人游戲飲食，賞賜亡度，遂入見王，涕泣厀行，左右侍御皆出涕。王曰：「郎中令何為哭？」遂曰：「臣痛社稷危也！願賜清閒竭愚。」王辟左右，`師古曰：「閒讀曰閑。辟音闢。」`遂曰：「大王知膠西王所以為無道亡乎？」王曰：「不知也。」曰：「臣聞膠西王有諛臣侯得，王所為儗於桀紂也，`師古曰：「儗，比也。」`得以為堯舜也。王說其諂諛，`師古曰：「說讀曰悅。」`甞與寑處，唯得所言，以至於是。`師古曰：「唯用得之邪言，故至亡。」`今大王親近群小，漸漬邪惡所習，存亡之機，不可不慎也。臣請選郎通經術有行義者與王起居，坐則誦詩書，立則習禮容，宜有益。」王許之。遂迺選郎中張安等十人侍王。居數日，王皆逐去安等。乆之，宮中數有妖怪，王以問遂，遂以為有大憂，宮室將空，語在昌邑王傳。會昭帝崩，亡子，昌邑王賀嗣立，官屬皆徵入。王相安樂遷長樂衞尉，遂見安樂，流涕謂曰：「王立為天子，日益驕溢，諫之不復聽，今哀痛未盡，`師古曰：「謂新居喪服。」`日與近臣飲食作樂，鬬虎豹，召皮軒，車九流，驅馳東西，所為誖道。`師古曰：「誖，乖也，音布內反。」`古制寬，大臣有隱退，今去不得，陽狂恐知，身死為世戮，柰何？君，陛下故相，宜極諫爭。」王即位二十七日，卒以淫亂廢。昌邑群臣坐陷王於惡不道，皆誅，死者二百餘人，唯遂與中尉王陽以數諫爭得減死，髡為城旦。

宣帝即位，乆之，渤海左右郡歲飢，`師古曰：「左右謂側近相次者。」`盜賊竝起，二千石不能禽制。上選能治者，丞相御史舉遂可用，上以為渤海太守。時遂年七十餘，召見，形貌短小，宣帝望見，不副所聞，心內輕焉，謂遂曰：「渤海廢亂，朕甚憂之。君欲何以息其盜賊，以稱朕意？」遂對曰：「海瀕遐遠，`師古曰：「瀕，涯也，音頻，又音賔。」`不霑聖化，其民困於飢寒而吏不恤，故使陛下赤子盜弄陛下之兵於潢池中耳。`師古曰：「赤子猶言初生幼小之意也。積水曰潢，音黃。」`今欲使臣勝之邪，將安之也？」`師古曰：「勝謂以威力克而殺之也。安謂以德化撫而安之。」`上聞遂對，甚說，`師古曰：「說讀曰悅。」`荅曰：「選用賢良，固欲安之也。」遂曰：「臣聞治亂民猶治亂繩，不可急也；唯緩之，然後可治。臣願丞相御史且無拘臣以文法，得一切便宜從事。」上許焉，加賜黃金，贈遣乘傳。`師古曰：「傳音張戀反。」`至渤海界，郡聞新太守至，發兵以迎，遂皆遣還，移書勑屬縣悉罷逐捕盜賊吏。諸持鉏鉤田器者皆為良民，`師古曰：「鉤，鐮也。」`吏無得問，持兵者迺為賊。遂單車獨行至府，郡中翕然，盜賊亦皆罷。`師古曰：「罷讀曰疲。言為盜賊乆，心亦罷厭。」`渤海又多劫略相隨，聞遂敎令，即時解散，棄其兵弩而持鉤鉏。盜賊於是悉平，民安土樂業。遂迺開倉廩假貧民，`師古曰：「假謂給與。」`選用良吏，尉安牧養焉。

遂見齊俗奢侈，好末技，不田作，迺躬率以儉約，勸民務農桑，令口種一樹榆、百本薤、五十本葱、一畦韭，`師古曰：「每一口即如此種也。」`家二母彘、五雞。`師古曰：「每一家則如此養之也。」`民有帶持刀劔者，使賣劔買牛，賣刀買犢，曰：「何為帶牛佩犢！」春夏不得不趨田畝，`師古曰：「趨讀曰趣。趣，嚮也。」`秋冬課收斂，益蓄困實蔆芡。勞來循行，郡中皆有畜積，`師古曰：「蔆，芰也。芡，雞頭也。勞來，勸勉也。畜讀曰蓄。芡音儉。勞音盧到反。來音盧代反。」`吏民皆富實。獄訟止息。

數年，上遣使者徵遂，議曹王生願從。功曹以為王生素耆酒，`師古曰：「耆讀曰嗜。」`亡節度，不可使。遂不忍逆，從至京師。王生日飲酒，不視太守。`師古曰：「日日恒飲酒也。」`會遂引入宮，王生醉，從後呼，`師古曰：「呼音火故反。」`曰：「明府且止，願有所白。」遂還問其故，`師古曰：「還，回也。」`王生曰：「天子即問君何以治渤海，君不可有所陳對，宜曰『皆聖主之德，非小臣之力也』。」遂受其言。旣至前，上果問以治狀，遂對如王生言。天子說其有讓，`師古曰：「說讀曰悅。」`笑曰：「君安得長者之言而稱之？」遂因前曰：「臣非知此，乃臣議曹敎戒臣也。」上以遂年老不任公卿，拜為水衡都尉，議曹王生為水衡丞，以襃顯遂云。水衡典上林禁苑，共張宮館，`師古曰：「共音居用反。張音知亮反。下亦同。」`為宗廟取牲，官職親近，上甚重之，以官壽卒。`師古曰：「以壽終而卒於官也。」`

召信臣字翁卿，`師古曰：「召讀曰劭。」`九江壽春人也。以明經甲科為郎，出補穀陽長。舉高第，遷上蔡長。其治視民如子，所居見稱述。超為零陵太守，病歸。復徵為諫大夫，遷南陽太守，其治如上蔡。

信臣為人勤力有方略，好為民興利，務在富之。躬勸耕農，出入阡陌，止舍離鄉亭，`師古曰：「言休息之時，皆在野次。」`稀有安居時。行視郡中水泉，`師古曰：「行音下更反。」`開通溝瀆，起水門提閼凡數十處，`師古曰：「閼，所以壅水，音一曷反。」`以廣溉灌，歲歲增加，多至三萬頃。民得其利，畜積有餘。`師古曰：「畜讀曰蓄。」`信臣為民作均水約束，`師古曰：「言用之有次第也。」`刻石立於田畔，以防分爭。禁止嫁娶送終奢靡，務出於儉約。府縣吏家子弟好游敖，不以田作為事，輒斥罷之，甚者案其不法，以視好惡。`師古曰：「視讀曰示。」`其化大行，郡中莫不耕稼力田，百姓歸之，戶口增倍，盜賊獄訟衰止。吏民親愛信臣，號之曰召父。荊州刺史奏信臣為百姓興利，郡以殷富，賜黃金四十斤。遷河南太守，治行常為第一，復數增秩賜金。

竟寧中，徵為少府，列於九卿，奏請上林諸離遠宮館稀幸御者，勿復繕治共張，又奏省樂府黃門倡優諸戲，及宮館兵弩什器減過泰半。太官園種冬生葱韭菜茹，覆以屋廡，`師古曰：「廡，周室也。茹音人庶反。廡音舞。」`晝夜㸐蘊火，待溫氣乃生，`師古曰：「㸐，古然字。蘊火，蓄火也。蘊音於云反。」`信臣以為此皆不時之物，有傷於人，不宜以奉供養，及它非法食物，悉奏罷，省費歲數千萬。`師古曰：「素所費者，今皆省也。」`信臣年老以官卒。

元始四年，詔書祀百辟卿士有益於民者，`師古曰：「百辟，百官。」`蜀郡以文翁，九江以召父應詔書。歲時郡二千石率官屬行禮，奉祠信臣冢，而南陽亦為立祠。

* * *

[上卷](088.md) / [漢書目錄](a02.md) / [下卷](090.md) /			  

    