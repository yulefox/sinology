 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷六十四下 ‧ 嚴朱吾丘主父徐嚴終王賈傳第三十四下`   

* * *

`師古曰：「此卷首尚載嚴、朱、吾丘、主父、徐者，存其本書題目，以示不變易也。」`

嚴安者，臨菑人也。以故丞相史上書，曰：

　　臣聞鄒子曰：`師古曰：「鄒衍之書也。」`「政敎文質者，所以云救也，`師古曰：「以救敝。」`當時則用，過則舍之，`師古曰：「非其時則廢置也。」`有易則易之，`師古曰：「可變易者則易也。」`故守一而不變者，未睹治之至也。」今天下人民用財侈靡，車馬衣裘宮室皆競修飾，調五聲使有節族，`蘇林曰：「族音奏。」師古曰：「節，止也。奏，進也。」`雜五色使有文章，重五味方丈於前，以觀欲天下。`孟康曰：「觀猶顯也。」師古曰：「顯示之，使其慕欲也。」`彼民之情，見美則願之，是敎民以侈也。侈而無節，則不可贍，`師古曰：「贍，足也。」`民離本而徼末矣。`師古曰：「徼，要求也，音工堯反。」`末不可徒得，`師古曰：「徒，空也。」`故搢紳者不憚為詐，帶劔者夸殺人以矯奪，`師古曰：「夸，大也，競也。矯，偽也。」`而世不知媿，故姦軌浸長。`師古曰：「浸，漸也。」`夫佳麗珍怪固順於耳目，故養失而泰，樂失而淫，禮失而采，`如淳曰：「采，飾也。」師古曰：「采者，文過其實也。」`敎失而偽。偽、采、淫、泰，非所以範民之道也。`師古曰：「範謂為之立法也。」`是以天下人民逐利無已，犯法者衆。臣願為民制度以防其淫，使貧富不相燿以和其心。心旣和平，其性恬安。恬安不營，則盜賊銷；盜賊銷，則刑罰少；刑罰少，則陰陽和，四時正，風雨時，草木暢茂，五穀蕃孰，六畜遂字，`師古曰：「蕃，多也。遂，成也。字，生也。蕃音扶元反。」`民不夭厲，和之至也。`師古曰：「厲，病也。」`

　　臣聞周有天下，其治三百餘歲，成康其隆也，刑錯四十餘年而不用。及其衰，亦三百餘年，故五伯更起。`師古曰：「伯讀曰霸。更音工衡反。以下並同。」`伯者，常佐天子興利除害，誅暴禁邪，匡正海內，以尊天子。五伯旣沒，賢聖莫續，天子孤弱，號令不行。諸侯恣行，彊陵弱，衆暴寡。田常篡齊，六卿分晉，並為戰國，此民之始苦也。於是彊國務攻，弱國修守，合從連衡，馳車轂擊，`師古曰：「車轂相擊，言其衆多也。從音子容反。」`介冑生蟣蝨，民無所告愬。

　　及至秦王，蠶食天下，并吞戰國，稱號皇帝，一海內之政，壞諸侯之城。銷其兵，鑄以為鍾虡，`師古曰：「虡，懸鍾者也。解在賈山、司馬相如傳。」`示不復用。元元黎民得免於戰國，逢明天子，人人自以為更生。`師古曰：「言天下旣免戰國之苦，若逢明聖之主則可以更生，而秦皇反為虐政以殘害也。」`鄉使秦緩刑罰，薄賦斂，`師古曰：「鄉讀曰嚮。」`省繇役，貴仁義，賤權利，上篤厚，下佞巧，變風易俗，化於海內，則世世必安矣。秦不行是風，循其故俗，為知巧權利者進，篤厚忠正者退，法嚴令苛，讇諛者衆，`師古曰：「讇，古諂字。」`日聞其美，意廣心逸。欲威海外，使蒙恬將兵以北攻彊胡，辟地進境，`師古曰：「辟讀曰闢。」`戍於北河，飛芻輓粟以隨其後。又使尉屠睢將樓船之士攻越，使監祿鑿渠運糧，深入越地，越人遁逃。曠日持乆，糧食乏絕，越人擊之，秦兵大敗。秦乃使尉佗將卒以戍越。當是時，秦禍北構於胡，南挂於越，`師古曰：「挂，懸也。」`宿兵於無用之地，`師古曰：「宿，留也。」`進而不得退。行十餘年，丁男被甲，丁女轉輸，苦不聊生，自經於道樹，死者相望。及秦皇帝崩，天下大畔。陳勝、吳廣舉陳，`師古曰：「舉謂起兵也。」`武臣、張耳舉趙，項梁舉吳，田儋舉齊，景駒舉郢，周市舉魏，韓廣舉燕，窮山通谷，豪士並起，不可勝載也。然本皆非公侯之後，非長官之吏，`師古曰：「長官謂一官之長也。」`無尺寸之埶，起閭巷，杖棘矜，應時而動，不謀而俱起，不約而同會，壤長地進，至乎伯王，`張晏曰：「長，進益也。」師古曰：「言其稍稍攻伐，進益土境，以至彊大也。長音竹兩反。伯讀曰霸。」`時敎使然也。秦貴為天子，富有天下，滅世絕祀，窮兵之禍也。故周失之弱，秦失之彊，不變之患也。

　　今徇南夷，朝夜郎，降羌僰，略薉州，建城邑，`張晏曰：「薉，貉也。」師古曰：「薉與穢同。」`深入匈奴，燔其龍城，`師古曰：「燔，燒也。龍城，匈奴祭天處。燔音扶元反。」`議者美之。此人臣之利，非天下之長策也。今中國無狗吠之警，而外累於遠方之備，靡敝國家，`師古曰：「累音力瑞反。」`非所以子民也。`師古曰：「子謂養之如子也。」`行無窮之欲，甘心快意，結怨於匈奴，非所以安邊也。禍挐而不解，兵休而復起，`師古曰：「挐，相連引也，音女居反。」`近者愁苦，遠者驚駭，非所以持乆也。今天下鍛甲摩劔，矯箭控弦，`師古曰：「矯，正曲使直也。控，引也。」`轉輸軍糧，未見休時，此天下所共憂也。夫兵乆而變起，事煩而慮生。今外郡之地或幾千里，`師古曰：「幾音鉅依反。次下亦同。」`列城數十，形束壤制，`孟康曰：「言其土地形勢，足以束制其民。」`帶脅諸侯，`師古曰：「帶者，言諸侯之於郡守，譬若佩帶，謂輕小也。脅謂其威力足以脅之也。一曰帶在脅旁，附著之義也。」`非宗室之利也。上觀齊晉所以亡，公室卑削，六卿大盛也；下覽秦之所以滅，刑嚴文刻，欲大無窮也。今郡守之權非特六卿之重也，地幾千里非特閭巷之資也，甲兵器械非特棘矜之用也，以逢萬世之變，則不可勝諱也。`師古曰：「言不可盡諱者，言必滅亡也。」`

後以安為騎馬令。`師古曰：「主天子之騎馬也。騎音其寄反。」`

終軍字子雲，濟南人也。少好學，以辯博能屬文聞於郡中。`師古曰：「屬音之欲反。」`年十八，選為博士弟子。至府受遣，`師古曰：「博士弟子屬太常。受遣者，由郡遣詣京師。」`太守聞其有異材，召見軍，甚竒之，與交結。軍揖太守而去，至長安上書言事。武帝異其文，拜軍為謁者給事中。

從上幸雍祠五畤，獲白麟，一角而五蹄。`師古曰：「每一足有五蹄也。」`時又得竒木，其枝旁出，輒復合於木上。上異此二物，博謀羣臣。`師古曰：「訪其徵應也。」`軍上對曰：

　　臣聞詩頌君德，樂舞后功，異經而同指，明盛德之所隆也。南越竄屏葭葦，與鳥魚羣，`師古曰：「葭，蘆也，成長則曰葦。葭音加。」`正朔不及其俗。有司臨境，而東甌內附，閩王伏辜，南越賴救。北胡隨畜薦居，`蘇林曰：「薦，草也。」師古曰：「蘇說非也。薦讀曰荐。荐，屢也。言隨畜牧屢易故居，不安住也。左傳『戎狄荐居』者也。」`禽獸行，虎狼心，上古未能攝。大將軍秉鉞，單于犇幕；`師古曰：「犇，古奔字。」`票騎抗旌，昆邪右衽。`師古曰：「抗，舉也。右衽，從中國化也。昆音下門反。」`是澤南洽而威北暢也。`師古曰：「洽，溥也。暢，達也。」`若罰不阿近，舉不遺遠，設官竢賢，`師古曰：「竢，古俟字。次下亦同。」`縣賞待功，能者進以保祿，罷者退而勞力，`師古曰：「罷讀曰疲，謂不堪職任者也。勞力，歸農畝也。」`刑於宇內矣。`師古曰：「刑，法也，言成法於宇內也。一曰，刑，見也。」`履衆美而不足，懷聖明而不專，`師古曰：「言自謙也。」`建三宮之文質，章厥職之所宜，`服虔曰：「三宮，明堂、辟雍、靈臺也。」鄭氏曰：「於三宮班政敎，有文質者也。」`封禪之君無聞焉。`張晏曰：「前世封禪之君不聞若斯之美也。」`

　　夫天命初定，萬事草創，`師古曰：「謂始受命之君也。」`及臻六合同風，九州共貫，必待明聖潤色，祖業傳於無窮。`師古曰：「潤色謂光飾之。」`故周至成王，然後制定，而休徵之應見。`師古曰：「休，美也。徵，證也。」`陛下盛日月之光，垂聖思於勒成，專神明之敬，奉燔瘞於郊宮，`師古曰：「燔，祭天也。瘞，祭地也。祭天則燒之，祭地則薶之。郊宮，謂泰畤及后土也。」`獻享之精交神，積和之氣塞明，`師古曰：「塞，荅也。明者，明靈，亦謂神也。」`而異獸來獲，宜矣。昔武王中流未濟，白魚入於王舟，俯取以燎，羣公咸曰「休哉！」`師古曰：「謂伐紂時。解在董仲舒傳。」`今郊祀未見於神祇，而獲獸以饋，`師古曰：「以饋謂充祭俎也。」`此天之所以示饗，而上通之符合也。宜因昭時令日，改定告元，`張晏曰：「改元年以告神祇也。」師古曰：「昭，明也。令，善也。」`苴以白茅於江淮，發嘉號于營丘，以應緝熙，`服虔曰：「苴，作席也。」張晏曰：「江淮職貢三脊茅為藉也。」孟康曰：「嘉號，封禪也。泰山在齊分野，故曰營丘也。或曰登封泰山以明姓號也。」師古曰：「苴音祖，又音子豫反。非苞苴之苴也。」`使著事者有紀焉。`師古曰：「謂史官也。紀，記也。」`

　　蓋六鶂退飛，逆也；`張晏曰：「六鶂退飛，象諸侯畔逆，宋襄公伯道退也。」`白魚登舟，順也。`張晏曰：「周，木德也。舟，木也。殷，水德。魚，水物。魚躍登舟，象諸侯順周，以紂畀武王也。」臣瓚曰：「時論者未以周為木殷為水也。謂武王伐殷而魚入王舟，象征而必獲，故曰順也。」師古曰：「瓚說是也。」`夫明闇之徵，上亂飛鳥，下動淵魚，`師古曰：「亂，變也。」`各以類推。今野獸并角，明同本也；`師古曰：「并，合也。獸皆兩角，今此獨一，故云并也。」`衆支內附，示無外也。若此之應，殆將有解編髮，削左衽，襲冠帶，要衣裳，而蒙化者焉。`師古曰：「要衣裳謂著中國之衣裳也。編讀曰辮。要音一遙反。」`斯拱而竢之耳！`師古曰：「拱手而待之，言其即至。」`

對奏，上甚異之，由是改元為元狩。後數月，越地及匈奴名王有率衆來降者，時皆以軍言為中。`師古曰：「中音竹仲反。」`

元鼎中，博士徐偃使行風俗。`師古曰：「行音下更反。」`偃矯制，`師古曰：「矯，託也。託言受詔也。」`使膠東、魯國鼓鑄鹽鐵。`如淳曰：「鑄銅鐵，扇熾火，謂之鼓。」`還，奏事，徙為太常丞。御史大夫張湯劾偃矯制大害，法至死。偃以為春秋之義，大夫出疆，有可以安社稷，存萬民，顓之可也。`師古曰：「顓與專同。下亦類此。」`湯以致其法，不能詘其義。有詔下軍問狀，軍詰偃曰：「古者諸侯國異俗分，百里不通，時有聘會之事，安危之埶，呼吸成變，故有不受辭造命顓己之宜；今天下為一，萬里同風，故春秋『王者無外』。偃巡封域之中，稱以出疆何也？且鹽鐵，郡有餘臧，`師古曰：「先有畜積。」`正二國廢，國家不足以為利害，而以安社稷存萬民為辭，何也？」又詰偃：「膠東南近琅邪，北接北海、魯國，西枕泰山，東有東海，受其鹽鐵。偃度四郡口數田地，`師古曰：「度，計也，音大各反。」`率其用器食鹽，不足以并給二郡邪？將埶宜有餘，而吏不能也？何以言之？偃矯制而鼓鑄者，欲及春耕種贍民器也。`師古曰：「贍，足也。」`今魯國之鼓，當先具其備，`師古曰：「備者猶今言調度。」`至秋乃能舉火。此言與實反者非？`師古曰：「重問之。」`偃已前三奏，無詔，`師古曰：「不報聽也。」`不惟所為不許，`師古曰：「惟，思也。」`而直矯作威福，以從民望，干名采譽，`師古曰：「干，求也。采，取也。」`此明聖所必加誅也。『枉尺直尋』，孟子稱其不可；`師古曰：「孟子，孟軻也。八尺曰尋。孟子之書曰陳代問於孟子曰：『枉尺直尋，若可為也。』孟子曰：『子過矣。枉己者未有能直人者也。』尋長而尺短。故陳代言所直者多，而所曲者少，則可為之。孟子以為苟有小曲，則害於大直，故不可也。」`今所犯罪重，所就者小，`師古曰：「就，成也。」`偃自予必死而為之邪？`師古曰：「予，許也。」`將幸誅不加，欲以采名也？」`師古曰：「幸，兾也。」`偃窮詘，服罪當死。軍奏「偃矯制顓行，非奉使體，請下御史徵偃即罪。」`師古曰：「徵，召也。即，就也。」`奏可。上善其詰，有詔示御史大夫。

初，軍從濟南當詣博士，步入關，關吏予軍繻。`張晏曰：「繻音須。繻，符也。書帛裂而分之，若券契矣。」蘇林曰：「繻，帛邊也。舊關出入皆以傳。傳煩，因裂繻頭合以為符信也。」師古曰：「蘇說是也。」`軍問：「以此何為？」吏曰；「為復傳，`師古曰：「復，返也。謂返出關更以為傳。復音扶福反。傳音張戀反。次下亦同。」`還當以合符。」軍曰：「丈夫西游，終不復傳還。」棄繻而去。軍為謁者，使行郡國，`師古曰：「行音下更反。其後亦同。」`建節東出關，關吏識之，曰：「此使者迺前棄繻生也。」軍行郡國，所見便宜以聞。還奏事，上甚說。`師古曰：「說讀曰悅。」`

當發使匈奴，`師古曰：「漢朝欲遣人為使於匈奴也。」`軍自請曰：「軍無橫草之功，`師古曰：「言行草中，使草偃卧，故云橫草也。」`得列宿衞，食祿五年。邊境時有風塵之警，臣宜被堅執銳，當矢石，啟前行。`師古曰：「行音下郎反。」`駑下不習金革之事，今聞將遣匈奴使者，臣願盡精厲氣，奉佐明使，畫吉凶於單于之前。臣年少材下，孤於外官，`師古曰：「孤，遠也。外官謂非侍衞之臣也。」`不足以亢一方之任，`師古曰：「亢，當也，音抗。」`竊不勝憤懣。」詔問畫吉凶之狀，上竒軍對，擢為諫大夫。

南越與漢和親，迺遣軍使南越，說其王，欲令入朝，比內諸侯。軍自請：「願受長纓，必羈南越王而致之闕下。」`師古曰：「言如馬羈也。」`軍遂往說越王，越王聽許，請舉國內屬。天子大說，`師古曰：「說讀曰悅。」`賜南越大臣印綬，壹用漢法，以新改其俗，令使者留填撫之。`師古曰：「填音竹刃反。」`越相呂嘉不欲內屬，發兵攻殺其王，及漢使者皆死。語在南越傳。軍死時年二十餘，故世謂之「終童」。

王襃字子淵，蜀人也。宣帝時修武帝故事，講論六蓺羣書，博盡竒異之好，徵能為楚辭九江被公，`師古曰：「被，姓也，音皮義反。」`召見誦讀，益召高材劉向、張子僑、華龍、柳襃等待詔金馬門。`師古曰：「華音戶化反。」`神爵、五鳳之閒，天下殷富，數有嘉應。上頗作歌詩，欲興協律之事，丞相魏相奏言知音善鼓雅琴者渤海趙定、梁國龔德，皆召見待詔。於是益州刺史王襄欲宣風化於衆庶，聞王襃有俊材，請與相見，使襃作中和、樂職、宣布詩，`師古曰：「中和者，言政治和平也。樂職者，言百官各得其職也。宣布者，風化普洽，無所不被。」`選好事者令依鹿鳴之聲習而歌之。時汜鄉侯何武為僮子，選在歌中。`師古曰：「汜音凡。」`乆之，武等學長安，歌太學下，轉而上聞。宣帝召見武等觀之，皆賜帛，謂曰：「此盛德之事，吾何足以當之！」

襃旣為刺史作頌，`師古曰：「即上中和、樂職、宣布詩也。以美盛德，故謂之頌也。」`又作其傳，`師古曰：「解釋頌歌之義及作者之意。」`益州刺史因奏襃有軼材。`師古曰：「軼與逸同。」`上迺徵襃。旣至，詔褎為聖主得賢臣頌其意。襃對曰：

　　夫荷旃被毳者，難與道純緜之麗密；`師古曰：「純，絲也。」謂織為繒帛之麗，絲纊之密也。一說，純緜，不雜緜也。」`羹藜唅糗者，不足與論太牢之滋味。`服虔曰：「唅音含。」師古曰：「糗即今之熬米麥所為者，音丘九反，又音昌少反。」`今臣辟在西蜀，`師古曰：「辟讀曰僻。」`生於窮巷之中，長於蓬茨之下，`師古曰：「蓬茨，以蓬蓋屋也。茨音才私反。」`無有遊觀廣覽之知，顧有至愚極陋之累，`師古曰：「顧猶反也。累音力瑞反。」`不足以塞厚望，應明指。`師古曰：「塞，當也。」`雖然，敢不略陳愚而抒情素！`師古曰：「抒猶泄也，音食汝反。」`

　　記曰：共惟春秋法五始之要，`服虔曰：「共，敬也。」張晏曰：「要，春秋稱『元年春王正月』，此五始也。」師古曰：「元者氣之始，春者四時之始，王者受命之始，正月者政敎之始，公即位者一國之始，是為五始。共讀曰恭。」`在乎審己正統而已。夫賢者，國家之器用也。所任賢，則趨舍省而功施普；`師古曰：「趨讀曰趣。普，博也。」`器用利，則用力少而就效衆。故工人之用鈍器也，勞筋苦骨，終日矻矻。`應劭曰：「矻矻，勞極貌。」如淳曰：「健作貌也。」師古曰：「如說是也。矻音口骨反。」`及至巧冶鑄干將之樸，清水焠其鋒，`師古曰：「焠謂燒而內水中以堅之也。鋒，刃芒端也。焠音千內反。」`越砥斂其咢，`晉灼曰：「砥石出南昌，故曰越也。」師古曰：「咢，刃旁也，音五各反。」`水斷蛟龍，陸剸犀革，`師古曰：「剸，截也，音之兖反，又音徒官反。」`忽若彗汜畫塗。`師古曰：「彗，帚也。氾，氾灑地也。塗，泥也。如以帚埽氾灑之地，以刀畫泥中，言其易。」`如此，則使離婁督繩，公輸削墨，`張晏曰：「離婁，黃帝時明目者也。」應劭曰：「公輸，魯般，性巧者也。」師古曰：「督，察視也。」`雖崇臺五增，延袤百丈，而不溷者，工用相得也。`師古曰：「溷，亂也，音胡頓反。」`庸人之御駑馬，亦傷吻敝策而不進於行，`師古曰：「吻，口角也。策，所以擊馬也。」`匈喘膚汗，人極馬倦。及至駕齧厀，驂乘旦，`孟康曰：「良馬低頭，口至厀，故曰齧厀。」張晏曰：「駕則旦至，故曰乘旦。」師古曰：「乘音食證反。」`王良執靶，`張晏曰：「王良，郵無恤，字伯樂。」晉灼曰：「靶音霸，謂轡也。」師古曰：「參驗左氏傳及國語、孟子，郵無恤、郵良、劉無止、王良，緫一人也。楚辭云『驥躊躇於敝輦，遇孫陽而得代』。王逸云孫陽，伯樂姓名也。列子云伯樂，秦穆公時人。考其年代不相當，張說云良字伯樂，斯失之矣。」`韓哀附輿，`應劭曰：「世本『韓哀作御』。」師古曰：「宋衷云韓哀，韓文侯也。時已有御，此復言作者，加其精巧也。然則善御者耳，非始作也。」`縱馳騁騖，忽如景靡，`師古曰：「亂馳曰騖。景靡者，如光景之徙靡也。」`過都越國，蹶如歷塊；`師古曰：「如經歷一塊，言其速疾之甚。塊音口內反。」`追奔電，逐遺風，`師古曰：「呂氏春秋云『遺風之乘』，言馬行尤疾，每在風前，故遺風於後。今此言逐遺風，則是風之遺逸在後者，馬能逐及也。」`周流八極，萬里壹息。何其遼哉？人馬相得也。`師古曰：「遼謂所行遠。」`故服絺綌之涼者，不苦盛暑之鬱燠；`師古曰：「鬱，熱氣也。燠，溫也，音於六反。」`襲貂狐之煗者，不憂至寒之悽愴。`師古曰：「悽愴，寒冷也。煗音乃短反。」`何則？有其具者易其備。賢人君子，亦聖王之所以易海內也。是以嘔喻受之，`應劭曰：「嘔喻，和悅貌。」師古曰：「嘔音於付反。」`開寬裕之路，以延天下英俊也。`師古曰：「裕，饒也。」`夫竭知附賢者，必建仁策；索人求士者，必樹伯迹。`師古曰：「伯讀曰霸。」`昔周公躬吐捉之勞，故有圉空之隆；`師古曰：「一飯三吐哺，一沐三捉髮，以賔賢士，故能成太平之化，刑措不用，囹圄空虛也。」`齊桓設庭燎之禮，故有匡合之功。`應劭曰：「有以九九求見桓公，桓公不納。其人曰：『九九小術，而君不納之，況大於九九者乎！』於是桓公設庭燎之禮而見之。居無幾，隰朋自遠而至，齊桓遂以霸。」師古曰：「九九，計數之書，若今筭經也。匡謂一匡天下也。合謂九合諸侯。」`由此觀之，君人者勤於求賢而逸於得人。`師古曰：「逸，閒也。」`

　　人臣亦然。昔賢者之未遭遇也，圖事揆策則君不用其謀，陳見悃誠則上不然其信，`師古曰：「悃，至也，音口本反。」`進仕不得施効，斥逐又非其愆。是故伊尹勤於鼎俎，太公困於鼓刀，`師古曰：「勤於鼎俎，謂負鼎俎以干湯也。鼓刀，謂屠牛於朝歌也。」`百里自鬻，甯子飯牛，`師古曰：「鬻，賣也。呂氏春秋云百里奚之未遇時也，虞亡而虜縳，鬻以五羊之皮。公孫枝得而悅之，獻諸穆公。飯牛，解在鄒陽傳。鬻音弋六反。」`離此患也。`師古曰：「離，遭也。」`及其遇明君遭聖主也，運籌合上意，諫諍即見聽，進退得關其忠，任職得行其術，去卑辱奧渫而升本朝，`張晏曰：「奧，幽也。渫，狎也，汙也。言敝奧渫汙，不章顯也。」師古曰：「渫音先列反。」`離疏釋蹻而享膏梁，`應劭曰：「離此疏食，釋此木蹻也。」臣瓚曰：「以繩為蹻也。」師古曰：「蹻即今之鞋耳。瓚說是也。蹻音居略反。」`剖符錫壤而光祖考，傳之子孫，以資說士。`師古曰：「談說之士傳以為資也。」`故世必有聖知之君，而後有賢明之臣。故虎嘯而風冽，`師古曰：「冽冽，風貌也，音列。」`龍興而致雲，蟋蟀竢秋唫，蜉蝤出以陰。`孟康曰：「蜉蝤，渠略也。」師古曰：「蟋蟀，今之促織也。蜉蝤，甲蟲也，好叢聚而生也，朝生而夕死。蝤音由，字亦作蝣，其音同也。」`易曰：「飛龍在天，利見大人。」`師古曰：「乾卦九五爻辭也。言王者居正陽之位，賢才見之，則利用也。」`詩曰：「思皇多士，生此王國。」`師古曰：「大雅文王之詩也。思，語辭也。皇，美也。言美哉，此衆多賢士，生此周王之國也。」`故世平主聖，俊艾將自至，`師古曰：「艾讀曰乂。」`若堯、舜、禹、湯、文、武之君，獲稷、契、皐陶、伊尹、呂望，`師古曰：「契讀與禼同，字本作偰，後從省耳。」`明明在朝，穆穆列布，`師古曰：「明明，察也。穆穆，美也。」`聚精會神，相得益章。`師古曰：「章，明也。」`雖伯牙操遞鍾，`晉灼曰：「遞音遞迭之遞。二十四鍾各有節奏，擊之不常，故曰遞。」臣瓚曰：「楚辭云『奏伯牙之號鍾』。號鍾，琴名也。馬融笛賦曰『號鍾高調』。伯牙以善鼓琴，不聞說能擊鍾也。」師古曰：「琴名是也，字旣作遞，則與楚辭不同，不得即讀為號，當依晉音耳。」`逢門子彎烏號，`師古曰：「逢門，善射者，即逢蒙也。烏號，弓名也。並解在前也。」`猶未足以喻其意也。

　　故聖主必待賢臣而弘功業，俊士亦俟明主以顯其德。上下俱欲，驩然交欣，千載壹合，論說無疑，翼乎如鴻毛過順風，沛乎如巨魚縱大壑。`師古曰：「巨亦大也。沛音普大反。」`其得意若此，則胡禁不止，曷令不行？`師古曰：「胡、曷皆何也。」`化溢四表，橫被無窮，遐夷貢獻，萬祥畢溱。`師古曰：「溱字與臻同。」`是以聖王不徧窺望而視已明，不單頃耳而聽已聦；`師古曰：「單，盡極也。頃讀曰傾。」`恩從祥風翱，德與和氣游，`師古曰：「翱，翔也。」`太平之責塞，優游之望得；`師古曰：「塞，滿也。」`遵遊自然之埶，恬淡無為之塲，休徵自至，壽考無疆，雍容垂拱，永永萬年，何必偃卬詘信若彭祖，呴噓呼吸如僑、松，`如淳曰：「五帝紀彭祖，堯舜時人。列仙傳彭祖，殷大夫也，歷夏至商末，壽年七百。」師古曰：「信讀曰伸。呴噓，皆開口出氣也。僑，王僑，松，赤松子，皆仙人也。呴音許于反。噓音虛。」`眇然絕俗離世哉！`師古曰：「眇然，高遠之意也。」`詩云「濟濟多士，文王以寧」，`師古曰：「亦文王之詩也。濟濟，盛貌也。言文王能多用賢人，故邦國得以安寧也。」`蓋信乎其以寧也！

是時，上頗好神僊，故襃對及之。

上令襃與張子僑等並待詔，數從襃等放獵，`師古曰：「放，士衆大獵也，一曰游放及田獵。」`所幸宮館，輒為歌頌，第其高下，以差賜帛。議者多以為淫靡不急，上曰：「『不有博弈者乎，為之猶賢乎已！』`師古曰：「此論語載孔子之辭也。言博弈雖非道藝，無事為之，猶賢也。弈，今之圍棊也。」`辭賦大者與古詩同義，小者辯麗可喜。`師古曰：「喜，好也，音許吏反。」`辟如女工有綺縠，音樂有鄭衞，`師古曰：「辟讀曰譬。」`今世俗猶皆以此虞說耳目，`師古曰：「虞與娛同。說讀曰悅。」`辭賦比之，尚有仁義風諭，`師古曰：「風讀曰諷。」`鳥獸草木多聞之觀，賢於倡優博弈遠矣。」頃之，擢襃為諫大夫。

其後太子體不安，苦忽忽善忘，不樂。詔使襃等皆之太子宮虞侍太子，`師古曰：「之，往也。」`朝夕誦讀竒文及所自造作。疾平復，迺歸。`師古曰：「復音扶目反。」`太子喜襃所為甘泉及洞簫頌，`師古曰：「喜音許吏反。」`令後宮貴人左右皆誦讀之。

後方士言益州有金馬碧鷄之寶，可祭祀致也，宣帝使襃往祀焉。襃於道病死，上閔惜之。

賈捐之字君房，賈誼之曾孫也。元帝初即位，上疏言得失，召待詔金馬門。

初，武帝征南越，元封元年立儋耳、珠厓郡，皆在南方海中洲居，`師古曰：「居海中之洲也。水中可居者曰洲。」`廣袤可千里，`師古曰：「袤，長也。」`合十六縣，戶二萬三千餘。其民暴惡，自以阻絕，數犯吏禁，吏亦酷之，率數年壹反，殺吏，漢輒發兵擊定之。自初為郡至昭帝始元元年，二十餘年間，凡六反叛。至其五年，罷儋耳郡并屬珠厓。至宣帝神爵三年，珠厓三縣復反。反後七年，甘露元年，九縣反，輒發兵擊定之。元帝初元元年，珠厓又反，發兵擊之。諸縣更叛，連年不定。`師古曰：「更音工衡反。」`上與有司議大發軍，捐之建議，以為不當擊。上使侍中駙馬都尉樂昌侯王商詰問捐之曰：「珠厓內屬為郡乆矣，今背畔逆節，而云不當擊，長蠻夷之亂，虧先帝功德，經義何以處之？」`師古曰：「於六經之內，當何者之科條也。」`捐之對曰：

　　臣幸得遭明盛之朝，蒙危言之策，無忌諱之患，`師古曰：「危言，直言也。言出而身危，故云危言。論語稱孔子曰：『邦有道，危言危行』。」`敢昧死竭卷卷。`師古曰：「卷讀與拳同。」`

　　臣聞堯舜，聖之盛也，禹入聖域而不優，`臣瓚曰：「禹之功德，裁入聖人區域，但不能優泰耳。」`故孔子稱堯曰「大哉」，韶曰「盡善」，禹曰「無閒」。`師古曰：「論語稱孔子曰『大哉，堯之為君也』，又曰『韶，盡美矣，又盡善也』，又曰『禹吾無閒然矣』。韶，舜樂名。閒音工莧反。」`以三聖之德，地方不過數千里，西被流沙，東漸于海，朔南暨聲敎，迄于四海，`師古曰：「此引禹貢之辭。漸，入也，一曰浸也。朔，北方也。暨，及也。迄，至也。」`欲與聲敎則治之，不欲與者不彊治也。`師古曰：「與讀曰豫。」`故君臣歌德，`師古曰：「言皆有德可歌頌。」`含氣之物各得其宜。武丁、成王，殷、周之大仁也，`師古曰：「武丁，殷之高宗。」`然地東不過江、黃，西不過氐、羗，南不過蠻荊，北不過朔方。是以頌聲並作，視聽之類咸樂其生，越裳氏重九譯而獻，`晉灼曰：「遠國使來，因九譯言語乃通也。」張晏曰：「越不著衣裳，慕中國化，遣譯來著衣裳也，故曰越裳也。」師古曰：「張說非也。越裳自是國名，非以襲衣裳始為稱號。王充論衡作越甞，此則不作衣裳之字明矣。」`此非兵革之所能致。及其衰也，南征不還，`師古曰：「謂昭王也。為楚所溺也。」`齊桓捄其難，`師古曰：「謂襄王也。初為太子，而惠王欲立王子帶，齊桓公為首止之盟，以定太子之位。事在左傳僖五年。」`孔子定其文。`張晏曰：「孔子作春秋，夷狄之國雖大，自稱王者皆貶為子。」`以至乎秦，興兵遠攻，貪外虛內，務欲廣地，不慮其害。然地南不過閩越，北不過太原，而天下潰畔，禍卒在於二世之末，`師古曰：「卒，終也。」`長城之歌至今未絕。

　　賴聖漢初興，為百姓請命，平定天下。至孝文皇帝，閔中國未安，偃武行文，則斷獄數百，民賦四十，丁男三年而一事。`如淳曰：「常賦歲百二十，歲一事。時天下民多，故出賦四十，三歲而一事。」`時有獻千里馬者，詔曰：「鸞旗在前，屬車在後，`師古曰：「鸞旗，編以羽毛，列繫橦旁，載於車上，大駕出，則陳於道而先行。屬車，相連屬而陳於後也。屬音之欲反。」`吉行日五十里，師行三十里，朕乘千里之馬，獨先安之？」`師古曰：「安之，言何所適往。」`於是還馬，與道里費，而下詔曰：「朕不受獻也，其令四方毋求來獻。」當此之時，逸游之樂絕，竒麗之賂塞，鄭衞之倡微矣。夫後宮盛色則賢者隱處，佞人用事則諍臣杜口，而文帝不行，故謚為孝文，廟稱太宗。至孝武皇帝元狩六年，太倉之粟紅腐而不可食，`師古曰：「粟乆腐壞，則色紅赤也。」`都內之錢貫朽而不可校。`師古曰：「校謂數計也。」`迺探平城之事，`師古曰：「追計其事，故言探。」`錄冒頓以來數為邊害，厲兵馬，因富民以攘服之。`師古曰：「攘，却也。」`西連諸國至于安息，東過碣石以玄菟、樂浪為郡，`師古曰：「樂音洛。浪音郎。」`北卻匈奴萬里，更起營塞，制南海以為八郡，則天下斷獄萬數，民賦數百，造鹽鐵酒榷之利以佐用度，猶不能足。當此之時，寇賊並起，軍旅數發，父戰死於前，子鬬傷於後，女子乘亭鄣，孤兒號於道，老母寡婦飲泣巷哭，`師古曰：「淚流被面以入於口，故言飲泣也。」`遙設虛祭，想魂乎萬里之外。淮南王盜寫虎符，陰聘名士，關東公孫勇等詐為使者，是皆廓地泰大，征伐不休之故也。

　　今天下獨有關東，關東大者獨有齊楚，民衆乆困，連年流離，離其城郭，相枕席於道路。`如淳曰：「席音藉。」師古曰：「席即藉也，不勞借音。」`人情莫親父母，莫樂夫婦，至嫁妻賣子，法不能禁，義不能止，此社稷之憂也。今陛下不忍悁悁之忿，欲驅士衆擠之大海之中，`師古曰：「擠，墜也，音子詣反，又子奚反。」`快心幽冥之地，非所以救助飢饉，保全元元也。詩云「蠢爾蠻荊，大邦為讎」，`師古曰：「詩小雅、采虯之詩也。蠢，動貌也。蠻荊，荊州之蠻也。言敢與大國為讎敵也。」`言聖人起則後服，中國衰則先畔，動為國家難，自古而患之乆矣，何況迺復其南方萬里之蠻乎！駱越之人父子同川而浴，相習以鼻飲，與禽獸無異，本不足郡縣置也。顓顓獨居一海之中，`師古曰：「顓與專同。專專猶區區也，一曰圜貌也。」`霧露氣溼，多毒草蟲虵水土之害，人未見虜，戰士自死。又非獨珠厓有珠犀瑇瑁也，`師古曰：「瑇瑁，文甲也。瑇音代。瑁音妺。」`棄之不足惜，不擊不損威。其民譬猶魚鼈，何足貪也！

　　臣竊以往者羌軍言之，暴師曾未一年，兵出不踰千里，費四十餘萬萬，大司農錢盡，迺以少府禁錢續之。`師古曰：「少府錢主供天子，故曰禁錢。」`夫一隅為不善，費尚如此，況於勞師遠攻，亡士毋功乎！求之往古則不合，施之當今又不便。臣愚以為非冠帶之國，禹貢所及，春秋所治，皆可且無以為。`師古曰：「為猶用也。」`願遂棄珠厓，專用恤關東為憂。

對奏，上以問丞相御史。御史大夫陳萬年以為當擊；丞相于定國以為「前日興兵擊之連年，護軍都尉、校尉及丞凡十一人，還者二人，卒士及轉輸死者萬人以上，費用三萬萬餘，尚未能盡降。今關東困乏，民難搖動，捐之議是。」上迺從之。遂下詔曰：「珠厓虜殺吏民，背畔為逆，今廷議者或言可擊，或言可守，或欲棄之，其指各殊。朕日夜惟思議者之言，羞威不行，則欲誅之；狐疑辟難，則守屯田；`師古曰：「辟讀曰避。次下亦同。」`通于時變，則憂萬民。夫萬民之饑餓，與遠蠻之不討，危孰大焉？且宗廟之祭，凶年不備，況乎辟不嫌之辱哉！今關東大困，倉庫空虛，無以相贍，又以動兵，非特勞民，凶年隨之。其罷珠厓郡。民有慕義欲內屬，便處之；`師古曰：「欲有來入內郡者，所至之處，即安置之。」`不欲，勿彊。」珠厓由是罷。

捐之數召見，言多納用。時中書令石顯用事，捐之數短顯，`師古曰：「談說其長短。」`以故不得官，後稀復見。而長安令楊興新以材能得幸，與捐之相善。捐之欲得召見，謂興曰：「京兆尹缺，使我得見，言君蘭，`張晏曰：「楊興字。」`京兆尹可立得。」興曰：「縣官甞言興瘉薛大夫，`張晏曰：「瘉，勝也。薛廣德為御史大夫。」師古曰：「瘉與愈同。」`我易助也。君房下筆，言語妙天下，`師古曰：「於天下最為精妙耳。」`使君房為尚書令，勝五鹿充宗遠甚。」捐之曰：「令我得代充宗，君蘭為京兆，京兆郡國首，尚書百官本，天下真大治，士則不隔矣。捐之前言平恩侯可為將軍，`張晏曰：「許嘉也。」`期思侯並可為諸曹，`師古曰：「期思侯，當是賁赫之後嗣也，而表不載。」`皆如言；又薦謁者滿宣，立為兾州刺史；言中謁者不宜受事，宦者不宜入宗廟，立止。相薦之信，不當如是乎！」`師古曰：「兾相薦之効，當如前所言諸事見納用。」`興曰：「我復見，言君房也。」捐之復短石顯。興曰：「顯鼎貴，`如淳曰：「鼎音釘，言方且欲貴矣。」師古曰：「方且，是也。讀如今字。」`上信用之。今欲進，弟從我計，`師古曰：「弟，但也。」`且與合意，即得入矣。」

捐之即與興共為薦顯奏，曰：「竊見石顯本山東名族，有禮義之家也。持正六年，未甞有過，明習於事，敏而疾見，出公門，入私門。`師古曰：「言自公庭出，即歸其家，不妄交游。」`宜賜爵關內侯，引其兄弟以為諸曹。」又共為薦興奏，曰：「竊見長安令興，幸得以知名數召見。興事父母有曾氏之孝，`師古曰：「曾參也。」`事師有顏閔之材，`師古曰：「顏回，閔子騫。」`榮名聞於四方。明詔舉茂材，列侯以為首。為長安令，吏民敬鄉，`師古曰：「鄉讀曰嚮。」`道路皆稱能。觀其下筆屬文，則董仲舒；進談動辭，則東方生；置之爭臣，則汲直；`張晏曰：「汲黯方直，故世謂之汲直。」`用之介冑，則冠軍侯；施之治民，則趙廣漢；抱公絕私，則尹翁歸。興兼此六人而有之，守道堅固，執義不回，`師古曰：「回，邪也。」`臨大節而不可奪，國之良臣也，可試守京兆尹。」

石顯聞知，白之上。迺下興、捐之獄，令皇后父陽平侯禁與顯共雜治，奏「興、捐之懷詐偽，以上語相風，更相薦譽，`師古曰：「風讀曰諷。更音工衡反。」`欲得大位，漏泄省中語，罔上不道。書曰：『讒說殄行，震驚朕師。』`師古曰：「虞書舜典之辭也。言讒巧之說，殄絕君子之行，震驚我衆。」`王制：『順非而澤，不聽而誅。』`師古曰：「禮記王制云：『行偽而堅，言偽而辯，學非而博，順非而澤，以疑衆，殺。』謂人有堅為辯言，不以誠質，學於非道，雖博無用，飾非文過，辭語順澤，不聽敎命，有如此者，皆誅殺也。」`請論如法。」

捐之竟坐棄市。興減死罪一等，髡鉗為城旦。成帝時，至部刺史。

贊曰：詩稱「戎狄是膺，荊舒是懲」，`師古曰：「魯頌閟宮之詩也。膺，當也。懲，創刈也。言魯僖公與齊桓舉義兵，北當戎狄，南創荊蠻與群舒以靖難。」`乆矣其為諸夏患也。漢興，征伐胡越，於是為盛。究觀淮南、捐之、主父、嚴安之義，深切著明，`師古曰：「究，極也。」`故備論其語。世稱公孫弘排主父，張湯陷嚴助，石顯譖捐之，察其行迹，主父求欲鼎亨而得族，嚴、賈出入禁門招權利，死皆其所也，亦何排陷之恨哉！

* * *

[上卷](064.md) / [漢書目錄](a02.md) / [下卷](065.md) /			  

    