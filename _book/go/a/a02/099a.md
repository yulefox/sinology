 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　
	`卷九十九上 ‧ 王莽傳第六十九上`   

* * *

王莽字巨君，孝元皇后之弟子也。元后父及兄弟皆以元、成世封侯，居位輔政，家凡九侯、五大司馬，語在元后傳。`師古曰：「外戚傳言十侯，此云九侯，以鳳本嗣禁為侯。」`唯莽父曼蚤死，不侯。`師古曰：「蚤，古早字。」`莽群兄弟皆將軍五侯子，乘時侈靡，`師古曰：「乘，因也，因貴戚之時。」`以輿馬聲色佚游相高，`師古曰：「佚字與逸同。」`莽獨孤貧，因折節為恭儉。受禮經，師事沛郡陳參，勤身博學，被服如儒生。`師古曰：「被音皮義反。」`事母及寡嫂，養孤兄子，行甚敕備。`師古曰：「敕，整也。」`又外交英俊，內事諸父，曲有禮意。陽朔中，世父大將軍鳳病，`師古曰：「謂伯父也，以居長嫡而繼統也。」`莽侍疾，親甞藥，亂首垢面，不解衣帶連月。鳳且死，以託太后及帝，拜為黃門郎，遷射聲校尉。

乆之，叔父成都侯商上書，願分戶邑以封莽，及長樂少府戴崇、侍中金涉、胡騎校尉箕閎、上谷都尉陽並、中郎陳湯，皆當世名士，咸為莽言，上由是賢莽。永始元年，封莽為新都侯，國南陽新野之都鄉，千五百戶。遷騎都尉光祿大夫侍中，宿衞謹敕，爵位益尊，節操愈謙。散輿馬衣裘，振施賔客，`師古曰：「振，舉也。」`家無所餘。収贍名士，交結將相卿大夫甚衆。故在位更推薦之，`師古曰：「更音工衡反。」`游者為之談說，虛譽隆洽，傾其諸父矣。敢為激發之行，處之不慙恧。`師古曰：「激，急動也。恧，愧也。激音工歷反。恧音女六反。」`

莽兄永為諸曹，蚤死，有子光，莽使學博士門下。莽休沐出，振車騎，`師古曰：「振，整也。一曰，振，張起也。」`奉羊酒，勞遺其師，恩施下竟同學。`師古曰：「竟，周遍也。」`諸生縱觀，長老嘆息。光年小於莽子宇，莽使同日內婦，賔客滿堂。須臾，一人言太夫人苦某痛，當飲某藥，比客罷者數起焉。`師古曰：「比音必寐反。數音所角反。」`甞私買侍婢，昆弟或頗聞知，莽因曰：「後將軍朱子元無子，`師古曰：「謂朱博。」`莽聞此兒種宜子，`師古曰：「此兒謂所買婢也。」`為買之。」即日以婢奉子元。其匿情求名如此。

是時，太后姊子淳于長以材能為九卿，先進在莽右。`師古曰：「名位居其右。右，前也。」`莽陰求其罪過，因大司馬曲陽侯根白之，長伏誅，莽以獲忠直，語在長傳。根因乞骸骨，薦莽自代，上遂擢為大司馬。是歲，綏和元年也，年三十八矣。莽旣拔出同列，繼四父而輔政，`師古曰：「鳳、商、音、根四人皆為大司馬，而莽之諸父也。」`欲令名譽過前人，遂克己不倦，聘諸賢良以為掾史，賞賜邑錢悉以享士，愈為儉約。母病，公卿列侯遣夫人問疾，莽妻迎之，衣不曳地，布蔽膝。見之者以為僮使，問知其夫人，皆驚。

輔政歲餘，成帝崩，哀帝即位，尊皇太后為太皇太后。太后詔莽就第，避帝外家。莽上疏乞骸骨，哀帝遣尚書令詔莽曰：「先帝委政於君而棄群臣，朕得奉宗廟，誠嘉與君同心合意。今君移病求退，`師古曰：「移書言病也。一曰以病而移居也。」`以著朕之不能奉順先帝之意，`師古曰：「著，明也。」`朕甚悲傷焉。已詔尚書待君奏事。」又遣丞相孔光、大司空何武、左將軍師丹、衞尉傅喜白太后曰：「皇帝聞太后詔，甚悲。大司馬即不起，皇帝即不敢聽政。」太后復令莽視事。

時哀帝祖母定陶傅太后、母丁姬在，高昌侯董宏上書言：「春秋之義，母以子貴，丁姬宜上尊號。」莽與師丹共劾宏誤朝不道，語在丹傳。後日，未央宮置酒，內者令為傅太后張幄，坐於太皇太后坐旁。`師古曰：「坐，並音材卧反。」`莽案行，責內者令曰：「定陶太后藩妾，何以得與至尊竝！」徹去，更設坐。傅太后聞之，大怒，不肯會，`師古曰：「會謂至置酒所也。重音直用反。」`重怨恚莽。莽復乞骸骨，哀帝賜莽黃金五百斤，安車駟馬，罷就第。公卿大夫多稱之者，上乃加恩寵，置使家中黃門，`蘇林曰：「使黃門在其家中為使令。」`十日一賜餐。下詔曰：「新都侯莽憂勞國家，執義堅固，朕庶幾與為治。太皇太后詔莽就第，朕甚閔焉。其以黃郵聚戶三百五十益封，`服虔曰：「黃郵在南陽棘陽縣。」`位特進，給事中，朝朔望見禮如三公，`師古曰：「見天子之禮也。見音胡電反。」`車駕乘綠車從。」`師古曰：「綠車，皇孫之車，天子出行，令莽乘之以從，所以寵也。」`後二歲，傅太后、丁姬皆稱尊號，丞相朱博奏：「莽前不廣尊尊之義，抑貶尊號，虧損孝道，當伏顯戮，幸蒙赦令，不宜有爵土，請免為庶人。」上曰：「以莽與太皇太后有屬，勿免，遣就國。」

莽杜門自守，其中子獲殺奴，`師古曰：「獲者，莽子之名也。今書本有作護字者，流俗所改耳。」`莽切責獲，令自殺。在國三歲，吏上書冤訟莽者以百數。`師古曰：「言其合管朝政，不當就國也。」`元壽元年，日食，賢良周護、宋崇等對策深頌莽功德，上於是徵莽。

始莽就國，南陽太守以莽貴重，選門下掾宛孔休守新都相。`師古曰：「姓孔名休，宛縣人。」`休謁見莽，莽盡禮自納，休亦聞其名，與相荅。後莽疾，休候之，莽緣恩意，進其玉具寶劔，欲以為好。`師古曰：「結歡好也，音呼到反。」`休不肯受，莽因曰：「誠見君面有瘢，`師古曰：「瘢，創痕也。痕音下恩反。」`美玉可以滅瘢，欲獻其瑑耳。」即解其瑑，`服虔曰：「瑑音衞。」蘇林曰：「劔鼻也。」師古曰：「瑑字本作，從王彘聲，後轉寫者訛也。瑑自雕瑑字耳，音篆也。」`休復辭讓。莽曰：「君嫌其賈邪？」`師古曰：「賈讀曰價，言其所有價直也。」`遂椎碎之，`師古曰：「椎音直追反，其字從木。」`自裹以進休，休乃受。及莽徵去，欲見休，休稱疾不見。

莽還京師歲餘，哀帝崩，無子，而傅太后、丁太后皆先薨，太皇太后即日駕之未央宮收取璽綬，遣使者馳召莽。詔尚書，諸發兵符節，百官奏事，中黃門、期門兵皆屬莽。莽白：「大司馬高安侯董賢年少，不合衆心，収印綬。」賢即日自殺。太后詔公卿舉可大司馬者，大司徒孔光，大司空彭宣舉莽，前將軍何武、後將軍公孫祿互相舉。太后拜莽為大司馬，與議立嗣。安陽侯王舜莽之從弟，其人修飭，`師古曰：「飭讀與敕同。敕，整也。」`太后所信愛也，莽白以舜為車騎將軍，使迎中山王奉成帝後，是為孝平皇帝。帝年九歲，太后臨朝稱制，委政於莽。莽白趙氏前害皇子，傅氏驕僭，遂廢孝成趙皇后、孝哀傅皇后，皆令自殺，語在外戚傳。

莽以大司徒孔光名儒，相三主，太后所敬，天下信之，於是盛尊事光，引光女壻甄邯為侍中奉車都尉。諸哀帝外戚及大臣居位素所不說者，`師古曰：「說讀曰悅。」`莽皆傅致其罪，`師古曰：「傅讀曰附。附益而引致之令入罪。」`為請奏，令邯持與光。光素畏慎，不敢不上之，莽白太后，輒可其奏。於是前將軍何武、後將軍公孫祿坐互相舉免，丁、傅及董賢親屬皆免官爵，徙遠方。紅陽侯立太后親弟，雖不居位，莽以諸父內敬憚之，畏立從容言太后，令己不得肆意，`師古曰：「肆，放也，」`乃復令光奏立舊惡：「前知定陵侯淳于長犯大逆罪，多受其賂，為言誤朝；`師古曰：「妄稱譽之，誤惑朝廷也。」`後白以官婢楊寄私子為皇子，衆言曰呂氏、少帝復出，紛紛為天下所疑，難以示來世，成繈保之功。請遣立就國。」太后不聽。莽曰：「今漢家衰，比世無嗣，`師古曰：「比，頻也。」`太后獨代幼主統政，誠可畏懼，力用公正先天下，尚恐不從，`師古曰：「力，勉力。」`今以私恩逆大臣議如此，羣下傾邪，亂從此起！宜可且遣就國，安後復徵召之。」`師古曰：「安猶徐也。」`太后不得已，遣立就國。莽之所以脅持上下，皆此類也。

於是附順者拔擢，忤恨者誅滅。王舜、王邑為腹心，甄豐、甄邯主擊斷，平晏領機事，劉歆典文章，孫建為爪牙。豐子尋、歆子棻、`師古曰：「棻或作㯣字，音扶云反。」`涿郡崔發、南陽陳崇皆以材能幸於莽。莽色厲而言方，`師古曰：「外示凜厲之色，而假為方直之言。」`欲有所為，微見風采，`師古曰：「見音胡電反。」`黨與承其指意而顯奏之，莽稽首涕泣，固推讓焉，上以惑太后，下用示信於衆庶。

始，風益州令塞外蠻夷獻白雉，`師古曰：「風讀曰諷。下皆類此。」`元始元年正月，莽白太后下詔，以白雉薦宗廟。羣臣因奏言太后「委任大司馬莽定策安宗廟。故大司馬霍光有安宗廟之功，益封三萬戶，疇其爵邑，比蕭相國。莽宜如光故事。」太后問公卿曰：「誠以大司馬有大功當著之邪？`師古曰：「著，明也。」`將以骨肉故欲異之也？」於是羣臣乃盛陳「莽功德致周成白雉之瑞，千載同符。聖王之法，臣有大功則生有美號，故周公及身在而託號於周。莽有定國安漢家之大功，宜賜號曰安漢公，益戶，疇爵邑，上應古制，下準行事，以順天心。」太后詔尚書具其事。

莽上書言：「臣與孔光、王舜、甄豐、甄邯共定策，今願獨條光等功賞，寑置臣莽，勿隨輩列。」甄邯白太后下詔曰：「『無偏無黨，王道蕩蕩。』`師古曰：「尚書洪範之言也。蕩蕩，廣平之貌也。故引之。」`屬有親者，義不得阿。君有安宗廟之功，不可以骨肉故蔽隱不揚。君其勿辭。」莽復上書讓。太后詔謁者引莽待殿東箱，莽稱疾不肯入。太后使尚書令恂詔之曰：「君以選故而辭以疾，`師古曰：「選，善也。國家欲襃其善，加號疇邑，乃以疾辭。」`君任重，不可闕，以時亟起。」`師古曰：「亟，急也，音居力反。」`莽遂固辭。太后復使長信太僕閎承制召莽，莽固稱疾。左右白太后，宜勿奪莽意，但條孔光等，莽乃肯起。太后下詔曰：「太傅博山侯光宿衞四世，世為傅相，忠孝仁篤，行義顯著，建議定策，益封萬戶，以光為太師，與四輔之政。`師古曰：「與讀曰豫。」`車騎將軍安陽侯舜積累仁孝，使迎中山王，折衝萬里，功德茂著，益封萬戶，以舜為太保。左將軍光祿勳豐宿衞三世，忠信仁篤，`師古曰：「篤，厚也。」`使迎中山王，輔導共養，`師古曰：「共音居用反。養音弋亮反。」`以安宗廟，封豐為廣陽侯，食邑五千戶，以豐為少傅。皆授四輔之職，疇其爵邑，各賜第一區。侍中奉車都尉邯宿衞勤勞，建議定策，封邯為承陽侯，`師古曰：「承音蒸。」`食邑二千四百戶。」四人旣受賞，莽尚未起，羣臣復上言：「莽雖克讓，朝所宜章，以時加賞，明重元功，無使百僚元元失望。」太后乃下詔曰：「大司馬新都侯莽三世為三公，典周公之職，建萬世策，功德為忠臣宗，化流海內，遠人慕義，越氏重譯獻白雉。其以召陵、新息二縣戶二萬八千益封莽，復其後嗣，`師古曰：「復音方目反。」`疇其爵邑，封功如蕭相國。以莽為太傅，幹四輔之事，號曰安漢公。以故蕭相國甲第為安漢公第，定著於令，傳之無窮。」

於是莽為惶恐，不得已而起受策。策曰：「漢危無嗣，而公定之；四輔之職，三公之任，而公幹之；羣寮衆位，而公宰之：功德茂著，宗廟以安，蓋白雉之瑞，周成象焉。`師古曰：「言莽致白雉之瑞，有周公相成王之象。」`故賜嘉號曰安漢公，輔翼于帝，期於致平，`師古曰：「致太平。」`毋違朕意。」莽受太傅安漢公號，讓還益封疇爵邑事，云願須百姓家給，`師古曰：「給，足也。家給，家家自足。」`然後加賞。羣公復爭，太后詔曰：「公自期百姓家給，是以聽之。其令公奉、舍人、賞賜皆倍故。`師古曰：「奉，所食之奉也。舍人，私府吏員也。倍故，數多於故各一倍也。奉音扶用反。」`百姓家給人足，大司徒、大司空以聞。」莽復讓不受，而建言宜立諸侯王後及高祖以來功臣子孫，大者封侯，或賜爵關內侯食邑，然後及諸在位，各有第序。上尊宗廟，增加禮樂；下惠士民鰥寡，恩澤之政無所不施。語在平紀。

莽旣說衆庶，`師古曰：「說讀曰悅。」`又欲專斷，知太后猒政，乃風公卿奏言：`師古曰：「風讀曰諷。」`「往者，吏以功次遷至二千石，及州部所舉茂材異等吏，率多不稱，宜皆見安漢公。又太后不宜親省小事。」令太后下詔曰：「皇帝幼年，朕且統政，比加元服。`師古曰：「比至平帝加元服以來，太后且統政也。比音必寐反。」`今衆事煩碎，朕春秋高，精氣不堪，殆非所以安躬體而育養皇帝者也。故選忠賢，立四輔，羣下勸職，永以康寧。孔子曰：『巍巍乎，舜禹之有天下而不與焉！』`師古曰：「論語載孔子之言也。巍巍，高貌也。言舜禹之治天下，委任賢臣以成其功，而不身親其事也。與讀曰豫。」`自今以來，非惟封爵乃以聞。他事，安漢公、四輔平決。州牧、二千石及茂材吏初除奏事者，輒引入至近署對安漢公，考故官，問新職，以知其稱否。」於是莽人人延問，致密恩意，厚加贈送，其不合指，顯奏免之，權與人主侔矣。

莽欲以虛名說太后，`師古曰：「說讀曰悅。」`白言「親承前孝哀丁、傅奢侈之後，百姓未贍者多，太后宜且衣繒練，頗損膳，以視天下。」`師古曰：「繒練謂帛無文者。視讀曰示。」`莽因上書，願出錢百萬，獻田三十頃，付大司農助給貧民。於是公卿皆慕效焉。莽帥羣臣奏言：「陛下春秋尊，乆衣重練，減御膳，誠非所以輔精氣，育皇帝，安宗廟也。臣莽數叩頭省戶下，白爭未見許。今幸賴陛下德澤，間者風雨時，甘露降，神芝生，蓂莢、朱草、嘉禾，休徵同時竝至。`師古曰：「休，美也。徵，證也。」`臣莽等不勝大願，願陛下愛精休神，闊略思慮，`師古曰：「闊，寬也。略，簡也。」`遵帝王之常服，復太官之法膳，使臣子各得盡驩心，備共養。唯哀省察！」莽又令太后下詔曰：「蓋聞母后之義，思不出乎門閾。`師古曰：「閾，門橛也，音域。」`國不蒙佑，皇帝年在繈褓，未任親政，戰戰兢兢，懼於宗廟之不安。國家之大綱，微朕孰當統之？`師古曰：「微，無也。」`是以孔子見南子，`師古曰：「南子，衞靈公夫人。孔子欲說靈公以治道，故見南子也。」`周公居攝，蓋權時也。勤身極思，憂勞未綏，故國奢則視之以儉，`師古曰：「視讀曰示。」`矯枉者過其正，而朕不身帥，將謂天下何！夙夜夢想，五穀豐孰，百姓家給，比皇帝加元服，`師古曰：「比音必寐反。」`委政而授焉。今誠未皇于輕靡而備味，`師古曰：「皇，暇也。靡，細也。」`庶幾與百僚有成，其勗之哉！」`師古曰：「勗，勉也。」`每有水旱，莽輒素食，`師古曰：「素食即菜食也，解在霍光傳。」`左右以白。太后遣使者詔莽曰：「聞公菜食，憂民深矣。今秋幸孰，公勤於職，以時食肉，愛身為國。」

莽念中國已平，唯四夷未有異，乃遣使者齎黃金幣帛，重賂匈奴單于，使上書言：「聞中國譏二名，故名囊知牙斯今更名知，慕從聖制。」又遣王昭君女須卜居次入侍。所以誑耀媚事太后，下至旁側長御，方故萬端。

莽旣尊重，欲以女配帝為皇后，以固其權，奏言：「皇帝即位三年，長秋宮未建，液廷媵未充。`師古曰：「液與掖同音通用。」`乃者，國家之難，本從亡嗣，配取不正。請考論五經，定取禮，`師古曰：「取皆讀曰娶。」`正十二女之義，以廣繼嗣。博采二王後及周公孔子世列侯在長安者適子女。」`師古曰：「適讀曰嫡。謂妻所生也。」`事下有司，上衆女名，王氏女多在選中者。莽恐其與己女爭，即上言：「身亡德，子材下，不宜與衆女竝采。」太后以為至誠，乃下詔曰：「王氏女，朕之外家，其勿采。」庶民、諸生、郎吏以上守闕上書者日千餘人，公卿大夫或詣廷中，或伏省戶下，咸言：「明詔聖德巍巍如彼，安漢公盛勳堂堂若此，今當立后，獨柰何廢公女？天下安所歸命！願得公女為天下母。」莽遣長史以下分部曉止公卿及諸生，`師古曰：「分音扶問反。」`而上書者愈甚。太后不得已，聽公卿采莽女。莽復自白：「宜博選衆女。」公卿爭曰：「不宜采諸女以貳正統。」`師古曰：「言皇后之位當在莽女也。」`莽白：「願見女。」太后遣長樂少府、宗正、尚書令納采見女，還奏言：「公女漸漬德化，有窈窕之容，`師古曰：「窈窕，幽閑也。」`宜承天序，奉祭祀。」有詔遣大司徒、大司空策告宗廟，雜加卜筮，皆曰：「兆遇金水王相，卦遇父母得位，`孟康曰：「金水相生也。」張晏曰：「金王則水相也。遇父母，謂泰卦乾下坤上，天下於地，是配享之卦。」師古曰：「王音于放反。」`所謂『康強』之占，『逢吉』之符也。」信鄉侯佟上言：`師古曰：「王子侯表清河綱王子豹始封新鄉侯，傳爵至曾孫佟，王莽篡位賜姓王，即謂此也。而此傳作信鄉侯，古者新信同音故耳。佟音徒冬反。」`「春秋，天子將娶於紀，則襃紀子稱侯，`師古曰：「解在外戚恩澤侯表也。」`安漢公國未稱古制。」`師古曰：「稱，副也，音尺孕反。其下亦同。」`事下有司，皆曰：「古者天子封后父百里，尊而不臣，以重宗廟，孝之至也。佟言應禮，可許。請以新野田二萬五千六百頃益封莽，滿百里。」莽謝曰：「臣莽子女誠不足以配至尊，復聽衆議，益封臣莽。伏自惟念，得託肺腑，獲爵土，如使子女誠能奉稱聖德，臣莽國邑足以共朝貢，`師古曰：「共讀曰供。」`不須復加益地之寵。願歸所益。」太后許之。有司奏「故事，聘皇后黃金二萬斤，為錢二萬萬。」莽深辭讓，受四千萬，而以其三千三百萬予十一媵家。羣臣復言：「今皇后受聘，踰羣妾亡幾。」`師古曰：「亡幾，不多也。亡讀曰無。幾音居豈反。其下並同。」`有詔，復益二千三百萬，合為三千萬。莽復以其千萬分予九族貧者。

陳崇時為大司徒司直，與張敞孫竦相善。竦者博通士，為崇草奏，`師古曰：「草謂創立其文也。」`稱莽功德，崇奏之，曰：

　　竊見安漢公自初束脩，`師古曰：「束脩謂初學官之時。」`值世俗隆奢麗之時，蒙兩宮厚骨肉之寵，`師古曰：「兩宮謂成帝及太后。」`被諸父赫赫之光，`師古曰：「被音皮義反。」`財饒埶足，亡所啎意，`師古曰：「啎，逆也，無人能逆其意也。啎音五故反。」`然而折節行仁，克心履禮，拂世矯俗，確然特立；`師古曰：「拂，違也。矯，正也。拂音佛。」`惡衣惡食，陋車駑馬，妃匹無二，閨門之內，孝友之德，衆莫不聞；清靜樂道，溫良下士，`師古曰：「下音胡嫁反。」`惠于故舊，篤于師友。孔子曰「未若貧而樂，富而好禮」，`師古曰：「論語子貢問曰：『貧而無諂，富而無驕，何如？』孔子曰：『可也，未若貧而樂，富而好禮者也。』」`公之謂矣。

　　及為侍中，故定陵侯淳于長有大逆罪，公不敢私，建白誅討。`師古曰：「首言其事也。」`周公誅管蔡，季子鴆叔牙，`師古曰：「解並在前。」`公之謂矣。

　　是以孝成皇帝命公大司馬，委以國統。孝哀即位，高昌侯董宏希指求美，造作二統，`晉灼曰：「欲令丁姬為帝太后也。」`公手劾之，以定大綱。建白定陶太后不宜在乘輿幄坐，`師古曰：「坐音才卧反。」`以明國體。詩曰「柔亦不茹，剛亦不吐，不侮鰥寡，不畏強圉」，`師古曰：「大雅蒸人之詩，美仲山甫之德。茹，食也。強圉，強梁圉扞也。」`公之謂矣。

　　深執謙退，推誠讓位。定陶太后欲立僭號，憚彼面刺幄坐之義，佞惑之雄，朱博之疇，懲此長、宏手劾之事，上下壹心，讒賊交亂，詭辟制度，遂成篡號，`師古曰：「詭，違也。辟讀曰僻。」`斥逐仁賢，誅殘戚屬，而公被胥、原之訴，遠去就國，`應劭曰：「胥、原，子胥、屈原也。」師古曰：「遠去朝廷，而就其侯國。」`朝政崩壞，綱紀廢弛，危亡之禍，不隧如髮。`師古曰：「弛，解也，音式爾反。隧音直類反。」`詩云「人之云亡，邦國殄顇」，`師古曰：「大雅瞻仰之詩也。殄，盡也。顇，病也。言為政不善，賢人奔亡矣，天下邦國盡困病也。顇與萃同，音才醉反。」`公之謂矣。

　　當此之時，宮亡儲主，董賢據重，加以傅氏有女之援，`師古曰：「謂哀帝傅皇后。」`皆自知得罪天下，結讎中山，`張晏曰：「傅太后譖中山馮太后，陷以祝詛之罪。」`則必同憂，斷金相翼，`師古曰：「引易繫辭『二人同心，其利斷金』。翼，助也。」`藉假遺詔，頻用賞誅，先除所憚，急引所附，遂誣徃冤，更懲遠屬，`師古曰：「言哀帝旣崩，丁、傅、董賢欲稱遺詔，樹立黨親，共立幼王，以據國權也。遠屬，國之宗室疏遠者也。」`事埶張見，其不難矣！賴公立入，即時退賢，及其黨親。當此之時，公運獨見之明，奮亡前之威，`師古曰：「無前謂無有敢當之者。」`盱衡厲色，`孟康曰：「眉上曰衡。盱衡，舉眉揚目也。」師古曰：「盱音許于反。」`振揚武怒，乘其未堅，厭其未發，`師古曰：「厭音一涉反。」`震起機動，敵人摧折，雖有賁育不及持刺，`師古曰：「孟賁、夏育皆古勇士也。持刺謂持兵刃以刺。」`雖有樗里不及回知，`師古曰：「樗里子名疾，秦惠王之弟也，為秦相，時人號曰智囊。」`雖有鬼谷不及造次，`師古曰：「鬼谷先生，蘇秦之師，善談說。」`是故董賢喪其魂魄，遂自絞殺。人不還踵，日不移晷，`師古曰：「還讀曰旋。晷，景也。言其速疾。」`霍然四除，更為寧朝。非陛下莫引立公，非公莫克此禍。詩云「惟師尚父，時惟鷹揚，亮彼武王」，`師古曰：「大雅大明之詩也。師尚父，太公也。亮，助也。言太公武毅，若鷹之飛揚，佐助武王以克殷也。」`孔子曰「敏則有功」，`師古曰：「論語載孔子對子張之言也。敏，疾也。言應事速疾，乃能成功。」`公之謂矣。

　　於是公乃白內故泗水相豐、斄令邯，`師古曰：「甄豐、甄邯也。斄讀曰邰。」`與大司徒光、車騎將軍舜建定社稷，奉節東迎，皆以功德受封益土，為國名臣。書曰「知人則哲」，`師古曰：「虞書咎繇謨之辭也。哲，智也。」`公之謂也。

　　公卿咸歎公德，同盛公勳，皆以周公為比，`師古曰：「比音必寐反。」`宜賜號安漢公，益封二縣，公皆不受。傳曰申包胥不受存楚之報，晏平仲不受輔齊之封，`師古曰：「申包胥，楚大夫也。吳師入郢，楚昭王出奔，包胥如秦乞師，秦出師以救楚。昭王反國欲賞，包胥辭曰：『吾為君也，非為身也。』遂不受。晏平仲，齊大夫晏嬰也，以道佐齊景公。景公欲封之，讓而不受。」`孔子曰「能以禮讓為國乎何有」，`師古曰：「論語載孔子之言也。解在董仲舒傳。」`公之謂也。

　　將為皇帝定立妃后，有司上名，公女為首，公深辭讓，迫不得已然後受詔。父子之親天性自然，欲其榮貴甚於為身，皇后之尊侔於天子，當時之會千載希有，然而公惟國家之統，揖大福之恩，`師古曰：「揖謂讓而不當也。」`事事謙退，動而固辭。書曰「舜讓于德不嗣」，`師古曰：「虞書舜典之辭，言舜自讓德薄，不足以繼帝堯之事也。」`公之謂矣。

　　自公受策，以至于今，斖斖翼翼，`師古曰：「斖斖，勉也。翼翼，敬也。斖音武匪反。」`日新其德，增修雅素以命下國，𢓭儉隆約以矯世俗，`師古曰：「𢓭，退也。矯，正也。𢓭音千旬反，其字從彳」`割財損家以帥羣下，彌躬執平以逮公卿，`師古曰：「彌讀與弭同。」`敎子尊學以隆國化。僮奴衣布，馬不秣穀，食飲之用，不過凢庶。詩云「溫溫恭人，如集于木」，`師古曰：「小雅小宛之詩。溫溫，柔貌也。如集于木，恐墮墜耳。」`孔子曰「食無求飽，居無求安」，`師古曰：「論語載孔子之言也。謂君子好學樂道，故志不在安飽。」`公之謂矣。

　　克身自約，糴食逮給，`師古曰：「纔得粗及僅足而已。」`物物卬市，日闋亡儲。`師古曰：「物物卬市，言其衣食所須皆買之於市，不自營作，而不奪工商利也。闋，盡也。日闋，言當日即盡，不蓄積也。卬音牛向反。闋音空穴反。」`又上書歸孝哀皇帝所益封邑，入錢獻田，殫盡舊業，為衆倡始。`師古曰：「倡音尺尚反。」`於是小大鄉和，`師古曰：「鄉讀曰嚮。」`承風從化，外則王公列侯，內則帷幄侍御，翕然同時，各竭所有，或入金錢，或獻田畝，以振貧窮，收贍不足者。昔令尹子文朝不及夕，魯公儀子不茹園葵，`張晏曰：「令尹子文自毀其家以紓楚國之難，仕而逃祿，朝不及夕也。」師古曰：「子文，楚令尹鬬穀於菟也。公儀子，魯國相公儀休也，拔其園葵，不奪園夫之利。食菜曰茹，音人諸反。」`公之謂矣。

　　開門延士，下及白屋，`師古曰：「白屋，謂庶人以白茅覆屋者也。」`婁省朝政，`師古曰：「婁，古屢字。」`綜管衆治，親見牧守以下，考迹雅素，審知白黑。詩云「夙夜匪解，以事一人」，`師古曰：「大雅烝人之詩也。一人，天子也。解讀曰懈。」`易曰「終日乾乾，夕惕若厲」，`師古曰：「乾卦九三爻辭也。乾乾，自強之意。惕，懼也。厲，病也。」`公之謂矣。

　　比三世為三公，`師古曰：「比，頻也。」`再奉送大行，秉冢宰職，填安國家，`師古曰：「填音竹刃反。」`四海輻湊，靡不得所。書曰「納于大麓，列風雷雨不迷」，`師古曰：「虞書舜典敘舜之德。麓，錄也。言堯使舜大錄萬機之政。一曰，山足曰麓。言有聖德，雖遇風雷不迷惑也。」`公之謂矣。

　　此皆上世之所鮮，`師古曰：「鮮音先踐反。」`禹稷之所難，而公包其終始，一以貫之，`師古曰：「論語稱孔子謂曾子曰『參乎，吾道一以貫之』，謂忠恕。」`可謂備矣！是以三年之閒，化行如神，嘉瑞疊累，豈非陛下知人之效，得賢之致哉！故非獨君之受命也，臣之生亦不虛矣。是以伯禹錫玄圭，周公受郊祀，`師古曰：「尚書禹貢云『禹錫玄圭，告厥成功』，言賞治水功成也。禮記明堂位曰：『成王幼弱，周公踐天子之位以治天下。七年，乃致政於成王。成王以周公為有勳勞於天下，封周公於曲阜，地方七百里，革車千乘，命魯公世世祀周公以天子禮樂。是以魯君孟春乘大路，旂十有二旒，日月之章，祀帝于郊，配以后稷，天子之禮也。』」`蓋以達天之使，不敢擅天之功也。`師古曰：「言天降賢材以助王者，王者當申達其用，而不敢自專。」`揆公德行，為天下紀；`師古曰：「揆，度也。紀，理也。」`觀公功勳，為萬世基。基成而賞不配，`師古曰：「配，對也。」`紀立而襃不副，誠非所以厚國家，順天心也。

　　高皇帝襃賞元功，相國蕭何邑戶旣倍，又蒙殊禮，奏事不名，入殿不趨，封其親屬十有餘人。樂善無厭，班賞亡遴，`師古曰：「遴與𠫤同。」`苟有一策，即必爵之，是故公孫戎位在充郎，選繇旄頭，壹明樊噲，封二千戶。`孟康曰：「公孫戎奴也，高帝時為旄頭郎。」晉灼曰：「楚漢春秋上東圍項羽，聞樊噲反，旄頭公孫戎明之，卒不反，封戎二千戶。」師古曰：「此公孫戎耳，非戎奴也。戎奴自武帝時人，孟說誤矣。繇讀與由同。」`孝文皇帝襃賞絳侯，益封萬戶，賜黃金五千斤。孝武皇帝卹錄軍功，裂三萬戶以封衞青，青子三人，或在繈褓，皆為通侯。孝宣皇帝顯著霍光，增戶命疇，封者三人，延及兄孫。夫絳侯即因漢藩之固，杖朱虛之鯁，依諸將之遞，據相扶之埶，其事雖醜，要不能遂。`李竒曰：「言勃之功不遂，而霍光據席常任也。」晉灼曰：「醜，衆也。言勃欲誅諸呂，其事雖衆，要不能以呂后在時而遂意也。」師古曰：「二說皆非也。遞，繞也，謂相圍繞也。言絳侯之時，漢家外有藩屏盤石之固，內有朱虛骨鯁之強，諸將同心圍繞扶翼，呂氏之黨雖欲作亂，心懷醜惡，事必不成。言勃之功不足多也。遞音帶。」`霍光即席常任之重，乘大勝之威，未甞遭時不行，陷假離朝，`服虔曰：「言光未甞陷假不遇，而離去朝也。莽甞退就國，是陷假也。」師古曰：「假，升也。陷假者，被陷害而去所升之位也。」`朝之執事，亡非同類，割斷歷久，統政曠世，雖曰有功，所因亦易，然猶有計策不審過徵之累。`師古曰：「光誤徵昌邑王，不得其人也。累音力瑞反。」`及至青、戎，摽末之功，`服虔曰：「摽音刀末之摽。謂衞青、公孫戎也。」師古曰：「摽音匹遙反。」`一言之勞，然猶皆蒙丘山之賞。課功絳、霍，造之與因也；比於青、戎，地之與天也。而公又有宰治之效，乃當上與伯禹、周公等盛齊隆，兼其襃賞，豈特與若云者同日而論哉？`師古曰：「若云，謂若向者所云絳、霍、青、戎也。」`然曾不得蒙青等之厚，臣誠惑之！

　　臣聞功亡原者賞不限，德亡首者襃不檢。`師古曰：「無原，謂不可測其本原也。無首，謂無出其上者也。檢，局也。」`是故成王之於周公也，度百里之限，`師古曰：「度亦踰越也。」`越九錫之檢，開七百里之宇，`師古曰：「解並在前也。」`兼商、奄之民，`師古曰：「商、奄，二國名。」`賜以附庸殷民六族，`師古曰：「謂條氏、徐氏、蕭氏、索氏、長勺氏、尾勺氏也。」`大路大旂，`師古曰：「解已在前也。」`封父之繁弱，夏后之璜，`師古曰：「封父，古諸侯也。繁弱，大弓名也。半璧曰璜。父讀曰甫。」`祝宗卜史，`師古曰：「太祝、太宗、太卜、太史，凡四官。」`備物典策，`師古曰：「旣有備物，而加之策書也。一曰，典策，春秋之制也。」`官司彝器，`師古曰：「官司，百官也。彝器，常用之器也。一曰，彝，祭宗廟酒器也。周禮有六彝。彝，法也，言器有所法象之貌耳。」`白牡之牲，`師古曰：「明堂位曰『季夏六月，以禘禮祀周公於太廟，牲用白牡』。」`郊望之禮。`師古曰：「郊即上祀帝於郊也。望謂望山川而祭之也。」`王曰：「叔父，建爾元子。」`師古曰：「魯頌閟宮之詩曰：『王曰叔父，建爾元子，俾侯于魯。』謂命周公以封伯禽為魯公也。」`子父俱延拜而受之。`師古曰：「謂周公拜前，魯公拜後。」`可謂不檢亡原者矣。非特止此，六子皆封。`師古曰：「周公六子，伯禽之弟也。」`詩曰：「亡言不讎，亡德不報。」`師古曰：「大雅抑之詩也。讎，用也。有善言則用之，有德者必報之。一曰，讎，對也。賞當其言也。」`報當如之，不如非報也。`服虔曰：「報賞當如其德，不如德者，非報也。」`近觀行事，高祖之約非劉氏不王，然而番君得王長沙，`師古曰：「謂吳芮也。解在芮傳。番音蒲河反。」`下詔稱忠，定著於令，明有大信不拘於制也。春秋晉悼公用魏絳之策，諸夏服從。鄭伯獻樂，悼公於是以半賜之。絳深辭讓，晉侯曰：「微子，寡人不能濟河。夫賞，國之典，不可廢也。子其受之。」魏絳於是有金石之樂，春秋善之，`師古曰：「事見左傳襄十一年。微，無也。」`取其臣竭忠以辭功，君知臣以遂賞也。今陛下旣知公有周公功德，不行成王之襃賞，遂聽公之固辭，不顧春秋之明義，則民臣何稱，萬世何述？誠非所以為國也。臣愚以為宜恢公國，`師古曰：「恢，大也。」`令如周公，建立公子，令如伯禽。所賜之品，亦皆如之。諸子之封，皆如六子。即羣下較然輸忠，`師古曰：「較，明貌也。」`黎庶昭然感德。臣誠輸忠，民誠感德，則於王事何有？`師古曰：「言臻其極無闕遺。」`唯陛下深惟祖宗之重，敬畏上天之戒，儀形虞、周之盛，`師古曰：「儀形謂則而象之。」`敕盡伯禽之賜，無遴周公之報，`師古曰：「敕，備也。遴與𠫤同。」`令天法有設，後世有祖，`師古曰：「祖，始也。以此為法之始。」`天下幸甚！

太后以視羣公，`師古曰：「視讀曰示。」`羣公方議其事，會呂寬事起。

初，莽欲擅權，白太后：「前哀帝立，背恩義，自貴外家丁、傅，撓亂國家，幾危社稷。`師古曰：「撓，擾也，音火高反。幾音巨依反。」`今帝以幼年復奉大宗，為成帝後，宜明一統之義，以戒前事，為後代法。」於是遣甄豐奉璽綬，即拜帝母衞姬為中山孝王后，賜帝舅衞寶、寶弟玄爵關內侯，皆留中山，不得至京師。莽子宇，非莽隔絕衞氏，恐帝長大後見怨。宇即私遣人與寶等通書，敎令帝母上書求入。語在衞后傳。莽不聽。宇與師吳章及婦兄呂寬議其故，章以為莽不可諫，而好鬼神，可為變怪以驚懼之，章因推類說令歸政於衞氏。宇即使寬夜持血灑莽第，門吏發覺之，莽執宇送獄，飲藥死。宇妻焉懷子，`師古曰：「焉，其名。」`繫獄，須產子已，`師古曰：「須，待也。」`殺之。莽奏言：「宇為呂寬等所詿誤，流言惑衆，與管蔡同罪，臣不敢隱，其誅。」甄邯等白太后下詔曰：「夫唐堯有丹朱，周文王有管蔡，此皆上聖亡奈下愚子何，以其性不可移也。公居周公之位，輔成王之主，而行管蔡之誅，不以親親害尊尊，朕甚嘉之。昔周公誅四國之後，`師古曰：「四國謂三監及淮夷耳。」`大化乃成，至於刑錯。公其專意翼國，`師古曰：「翼，助也。」`期於致平。」莽因是誅滅衞氏，窮治呂寬之獄，連引郡國豪桀素非議己者，內及敬武公主、`師古曰：「元帝女弟也。」`梁王立、紅陽侯立、平阿侯仁，使者迫守，皆自殺。死者以百數，海內震焉。大司馬護軍襃奏言：「安漢公遭子宇陷於管蔡之辜，子愛至重，為帝室故不敢顧私。惟宇遭辠，喟然憤發作書八篇，以戒子孫。宜班郡國，令學官以敎授。」事下羣公，請令天下吏能誦公戒者，以著官簿，`師古曰：「著官簿，言用之得選舉也。」`比孝經。

四年春，郊祀高祖以配天，宗祀孝文皇帝以配上帝。四月丁未，莽女立為皇后，大赦天下。遣大司徒司直陳崇等八人分行天下，`師古曰：「行音下更反。」`覽觀風俗。

太保舜等奏言：「春秋列功德之義，太上有立德，其次有立功，其次有立言，唯至德大賢然後能之。其在人臣，則生有大賞，終為宗臣，殷之伊尹，周之周公是也。」及民上書者八千餘人，咸曰：「伊尹為阿衡，周公為太宰，周公享七子之封，有過上公之賞。宜如陳崇言。」章下有司，有司請「還前所益二縣及黃郵聚、新野田，采伊尹、周公稱號，加公為宰衡，位上公。掾史秩六百石。三公言事，稱『敢言之』。羣吏毋得與公同名。出從期門二十人，羽林三十人，前後大車十乘。賜公太夫人號曰功顯君，食邑二千戶，黃金印赤韍。`師古曰：「此韍，印之組也。」`封公子男二人，安為襃新侯，臨為賞都侯。加后聘三千七百萬，合為一萬萬，以明大禮。」太后臨前殿，親封拜。安漢公拜前，二子拜後，如周公故事。莽稽首辭讓，出奏封事，願獨受母號，還安、臨印韍及號位戶邑。事下太師光等，皆曰：「賞未足以直功，`師古曰：「直，當也。」`謙約退讓，公之常節，終不可聽。」莽求見固讓。太后下詔曰：「公每見，叩頭流涕固辭，今移病，固當聽其讓，令眡事邪？`師古曰：「眡，古視字。」`將當遂行其賞，遣歸就第也？」光等曰：「安、臨親受印韍，策號通天，其義昭昭。黃郵、召陵、新野之田為入尤多，`師古曰：「召讀邵。」`皆止於公，公欲自損以成國化，宜可聽許。治平之化當以時成，宰衡之官不可世及。納徵錢，乃以尊皇后，非為公也。功顯君戶，止身不傳。襃新、賞都兩國合三千戶，甚少矣。忠臣之節，亦宜自屈，而信主上之義。`師古曰：「信讀曰申。」`宜遣大司徒、大司空持節承制，詔公亟入眡事。`師古曰：「亟，急也，音居力反。」`詔尚書勿復受公之讓奏。」奏可。

莽乃起眡事，上書言：「臣以元壽二年六月戊午倉卒之夜，以新都侯引入未央宮；庚申拜為大司馬，充三公位；元始元年正月丙辰拜為太傅，賜號安漢公，備四輔官；今年四月甲子復拜為宰衡，位上公。臣莽伏自惟，爵為新都侯，號為安漢公，官為宰衡、太傅、大司馬，爵貴號尊官重，一身蒙大寵者五，誠非鄙臣所能堪。據元始三年，天下歲已復，官屬宜皆置。`如淳曰：「前時飢，省官職，今豐，宜復之也。」師古曰：「復音扶目反。」`穀梁傳曰：『天子之宰，通于四海。』`師古曰：「宰，治也。治衆事者，謂大臣也。」`臣愚以為，宰衡官以正百僚平海內為職，而無印信，名實不副。臣莽無兼官之材，今聖朝旣過誤而用之，臣請御史刻宰衡印章曰『宰衡太傅大司馬印』，成，授臣莽，上太傅與大司馬之印。」太后詔曰：「可。韍如相國，〔`師古曰：「韍亦謂組也。」`朕親臨授焉。」莽乃復以所益納徵錢千萬，遺與長樂長御奉共養者。`師古曰：「太后之長御也。共音居用反。養音弋亮反。」`太保舜奏言：「天下聞公不受千乘之土，辭萬金之幣，散財施予千萬數，莫不鄉化。`師古曰：「鄉讀曰嚮。」`蜀郡男子路建等輟訟慙怍而退，雖文王卻虞芮何以加！`師古曰：「卻，退也。虞、芮，二國名也，並在河之東。二國之君相與爭田，乆而不平，聞文王之德，乃往斷焉。入周之境，則耕者讓畔，行者讓路，乃相謂曰：『我小人也，不可以履君子之庭。』遂相讓，以其所爭為閑田而退。」`宜報告天下。」奏可。宰衡出，從大車前後各十乘，直事尚書郎、侍御史、謁者、中黃門、期門羽林。`師古曰：「自此以上，皆從宰衡出。」`宰衡常持節，所止，謁者代持之。`師古曰：「相代而持也。」`宰衡掾史秩六百石，三公稱「敢言之」。

是歲，莽奏起明堂、辟雍、靈臺，為學者築舍萬區，作市、常滿倉，制度甚盛。立樂經，益博士員，經各五人。徵天下通一蓺敎授十一人以上，及有逸禮、古書、毛詩、周官、爾雅、天文、圖讖、鍾律、月令、兵法、史篇文字，`孟康曰：「史籀所作十五篇古文書也。」師古曰：「周宣王太史史籀所作大篆書也。籀音直救反。」`通知其意者，皆詣公車。網羅天下異能之士，至者前後千數，皆令記說廷中，將令正乖繆，壹異說云。羣臣奏言：「昔周公奉繼體之嗣，據上公之尊，然猶七年制度乃定。夫明堂、辟雍，墮廢千載莫能興，`師古曰：「墮，毀也，音火規反。」`今安漢公起於第家，輔翼陛下，四年于茲，功德爛然。`師古曰：「爛然，章明之貌。」`公以八月載生魄庚子奉使，`師古曰：「載，始也。魄，月魄也。」`朝用書臨賦營築，`孟康曰：「賦功役之書。」`越若翊辛丑，`師古曰：「翊，明也。辛丑者，庚子之明日也。越，發語辭也。」`諸生、庶民大和會，十萬衆竝集，平作二旬，大功畢成。`師古曰：「平作，謂不促遽也。平字或作丕。丕亦大也。」`唐虞發舉，成周造業，誠亡以加。宰衡位宜在諸侯王上，賜以束帛加璧，大國乘車、安車各一，`服虔曰：「大國乘車，如大國王之乘車也。」`驪馬二駟。」`師古曰：「驪馬，並駕也。」`詔曰：「可。其議九錫之法。」

冬，大風吹長安城東門屋瓦且盡。

五年正月，祫祭明堂，諸侯王二十八人，列侯百二十人，宗室子九百餘人，徵助祭。禮畢，封孝宣曾孫信等三十六人為列侯，餘皆益戶賜爵，金帛之賞各有數。是時，吏民以莽不受新野田而上書者前後四十八萬七千五百七十二人，及諸侯、王公、列侯、宗室見者皆叩頭言，宜亟加賞於安漢公。`師古曰：「亟，急也。」`於是莽上書曰：「臣以外屬，越次備位，未能奉稱。`師古曰：「稱音尺證反。」`伏念聖德純茂，承天當古，制禮以治民，作樂以移風，四海奔走，百蠻竝轃，`師古曰：「轃即臻字也。」`辭去之日，莫不隕涕。非有款誠，豈可虛致？自諸侯王已下至于吏民，咸知臣莽上與陛下有葭莩之故，`師古曰：「葭，蘆也。莩者，其筩裏白皮也。言其輕薄而附著也，故以為喻。葭音加。莩音孚。」`又得典職，每歸功列德者，輒以臣莽為餘言。臣見諸侯面言事於前者，未甞不流汗而慙愧也。雖性愚鄙，至誠自知，德薄位尊，力少任大，夙夜悼栗，常恐汚辱聖朝。今天下治平，風俗齊同，百蠻率服，皆陛下聖德所自躬親，太師光、太保舜等輔政佐治，羣卿大夫莫不忠良，故能以五年之間至致此焉。臣莽實無竒策異謀。奉承太后聖詔，宣之于下，不能得什一；受羣賢之籌畫，而上以聞，不能得什伍。`師古曰：「言皆不曉，又遺忘也。」`當被無益之辜，所以敢且保首領須臾者，誠上休陛下餘光，而下依羣公之故也。`師古曰：「休，庇廕也。」`陛下不忍衆言，輒下其章於議者。臣莽前欲立奏止，恐其遂不肯止。今大禮已行，助祭者畢辭，不勝至願，願諸章下議者皆寢勿上，使臣莽得盡力畢制禮作樂事。事成，以傳示天下，與海內平之。即有所閒非，`師古曰：「閒音居莧反。」`則臣莽當被詿上誤朝之罪；如無他譴，得全命賜骸骨歸家，避賢者路，是臣之私願也。惟陛下哀憐財幸！」`師古曰：「此財與裁同，通用。」`甄邯等白太后，詔曰：「可。唯公功德光于天下，是以諸侯、王公、列侯、宗室、諸生、吏民翕然同辭，連守闕庭，故下其章。諸侯、宗室辭去之日，復見前重陳，`師古曰：「重音直用反。」`雖曉喻罷遣，猶不肯去。告以孟夏將行厥賞，莫不驩悅，稱萬歲而退。今公每見，輒流涕叩頭言願不受賞，賞即加不敢當位。方制作未定，事須公而決，故且聽公。制作畢成，群公以聞。究于前議，`師古曰：「究，竟也。」`其九錫禮儀亟奏。」`師古曰：「亟，急也。」`

於是公卿大夫、博士、議郎、列侯張純等九百二人皆曰：「聖帝明王招賢勸能，德盛者位高，功大者賞厚。故宗臣有九命上公之尊，則有九錫登等之寵。`張晏曰：「宗臣有勳勞為上公，國所宗者也。周禮『上公九命』，九命。九賜也。」師古曰：「登等，謂升於常等也。」`今九族親睦，百姓旣章，萬國和協，黎民時雍，`師古曰：「章，明也。時，是也。雍亦和也。自此已上皆取堯典敘堯德之言也。」`聖瑞畢溱，`師古曰：「溱亦與臻同。」`太平已洽。帝者之盛莫隆於唐虞，而陛下任之；忠臣茂功莫著於伊周，而宰衡配之。所謂異時而興，如合符者也。謹以六蓺通義，經文所見，周官、禮記宜於今者，為九命之錫。`師古曰：「禮含文嘉云：『九錫者，車馬、衣服、樂懸、朱戶、納陛、武賁、鈇鉞、弓矢、秬鬯也。』」`臣請命錫。」奏可。策曰：

　　惟元始五年五月庚寅，太皇太后臨于前殿，延登，親詔之曰：公進，虛聽朕言。`師古曰：「進前虛己而聽也。」`前公宿衞孝成皇帝十有六年，納策盡忠，白誅故定陵侯淳于長，以彌亂發姦，`師古曰：「彌讀曰弭。弭，止也。」`登大司馬，職在內輔。孝哀皇帝即位，驕妾窺欲，姦臣萌動，公手劾高昌侯董宏，改正故定陶共王母之僭坐。自是之後，朝臣論議，靡不據經。以病辭位，歸于第家，為賊臣所陷。就國之後，孝哀皇帝覺寤，復還公長安，臨病加劇，猶不忘公，復特進位。是夜倉卒，國無儲主，姦臣充朝，危殆甚矣。朕惟定國之計莫宜於公，引納于朝，即日罷退高安侯董賢，轉漏之閒，忠策輒建，綱紀咸張。綏和、元壽，再遭大行，萬事畢舉，禍亂不作。輔朕五年，人倫之本正，天地之位定。`張晏曰：「定冠婚之儀，徙南北之郊也。」`欽承神祇，經緯四時，復千載之廢，矯百世之失，`張晏曰：「封先代之後，立古文經，定迭毀之禮也。」`天下和會，大衆方輯。`師古曰：「輯與集字同。」`詩之靈臺，書之作雒，鎬京之制，商邑之度，於今復興。`師古曰：「靈臺，所以觀氣象者也。文王受命，作邑于豐，始立此臺，兆庶自勸，就其功作，故大雅靈臺之詩曰：『經始靈臺，經之營之，庶人攻之，不日成之。』作雒，謂周公營洛邑以為王都，所謂成周也。周書洛誥曰：『召公旣相宅，周公往營成周，使來告卜，作洛誥。』豐、鎬相近，故緫曰鎬京。成周旣成，遷殷頑民使居之，故云商邑之度也。」`昭章先帝之元功，明著祖宗之令德，推顯嚴父配天之義，修立郊禘宗祀之禮，以光大孝。是以四海雍雍，萬國慕義，蠻夷殊俗，不召自至，漸化端冕，奉珍助祭。`師古曰：「蠻夷漸染朝化而正衣冠，奉其國珍來助祭。」`尋舊本道，遵術重古，動而有成，事得厥中。至德要道，通於神明，祖考嘉享。光耀顯章，天符仍臻，元氣大同。麟鳳龜龍，衆祥之瑞，七百有餘。遂制禮作樂，有綏靖宗廟社稷之大勳。普天之下，惟公是賴，官在宰衡，位為上公。今加九命之錫，其以助祭，共文武之職，`師古曰：「共讀曰供。」`乃遂及厥祖。`師古曰：「榮寵之命，上延其先祖也。」`於戲，豈不休哉！`師古曰：「於戲讀曰嗚呼。休，美也。」`

於是莽稽首再拜，受綠韍衮冕衣裳，`師古曰：「此韍謂蔽膝也，或謂韍韠。韍音弗。韠音畢。」`瑒琫瑒珌，`孟康曰：「瑒，玉名也。佩刀之飾，上曰琫，下曰珌。詩云『鞸琫有珌』是也。」師古曰：「瑒音蕩。琫音布孔反。珌音必。」`句履，`孟康曰：「今齊祀履舄頭飾也。出履三寸。」師古曰：「其形歧頭。句音巨俱反。」`鸞路乘馬，`師古曰：「鸞路，路車之施鸞者也，解在禮樂志。四馬曰乘，音食證反。其下亦同。」`龍旂九旒，皮弁素積，`師古曰：「素積，素裳也。」`戎路乘馬，`師古曰：「戎路，戎車也。」`彤弓矢，盧弓矢，`師古曰：「彤，赤色。盧，黑色。」`左建朱鉞，右建金戚，`師古曰：「鉞戚皆斧屬。」`甲冑一具，`師古曰：「冑，兜鍪。」`秬鬯二卣，`師古曰：「秬鬯，香酒也。卣，中樽也，音攸，又音羊九反。」`圭瓚二，`師古曰：「以圭為勺末。」`九命青玉珪二，`師古曰：「青者，春色，東方生而長育萬物也。」`朱戶納陛。`孟康曰：「納，內也。謂鑿殿基際為陛，不使露也。」師古曰：「孟說是也。尊者不欲露而升陛，故內之於霤下也。諸家之釋，文句雖煩，義皆不了，故無取云。」`署宗官、祝官、卜官、史官，虎賁三百人，家令丞各一人，宗、祝、卜、史官皆置嗇夫，佐安漢公。在中府外第，虎賁為門衞，當出入者傅籍。`師古曰：「傅猶著也，音附。」`自四輔、三公有事府第，皆用傳。`孟康曰：「傳，符也。」師古曰：「音張戀反。」`以楚王邸為安漢公第，大繕治，通周衞。祖禰廟及寢皆為朱戶納陛。陳崇又奏：「安漢公祠祖禰，出城門，城門校尉宜將騎士從。入有門衞，出有騎士，所以重國也。」奏可。

其秋，莽以皇后有子孫瑞，通子午道。`張晏曰：「時年十四，始有婦人之道也。子，水；午，火也。水以天一為牡，火以地二為牝，故火為水妃，今通子午以協之。」`子午道從杜陵直絕南山，徑漢中。`師古曰：「子，北方也。午，南方也。言通南北道相當，故謂之子午耳。今京城直南山有谷通梁、漢道者，名子午谷。又宜州西界，慶州東界，有山名子午嶺，計南北直相當。此則北山者是子，南山者是午，共為子午道。」`

風俗使者八人還，言天下風俗齊同，詐為郡國造歌謠，頌功德，凡三萬言。莽奏定著令。又奏為市無二賈，`師古曰：「言純質也。賈音價。」`官無獄訟，邑無盜賊，野無飢民，道不拾遺，男女異路之制，犯者象刑。`師古曰：「象刑，解在武紀及刑法志。」`劉歆、陳崇等十二人皆以治明堂，宣敎化，封為列侯。

莽旣致太平，北化匈奴，東致海外，南懷黃支，唯西方未有加。迺遣中郎將平憲等多持金幣誘塞外羌，使獻地，願內屬。憲等奏言：「羌豪良願等種，人口可萬二千人，願為內臣，獻鮮水海、允谷鹽池，平地美草皆予漢民，自居險阻處為藩蔽。問良願降意，對曰：『太皇太后聖明，安漢公至仁，天下太平，五穀成孰，或禾長丈餘，或一粟三米，或不種自生，或蠒不蠶自成，甘露從天下，醴泉自地出，鳳皇來儀，神爵降集。從四歲以來，羌人無所疾苦，故思樂內屬。』宜以時處業，置屬國領護。」事下莽，莽復奏曰：「太后秉統數年，恩澤洋溢，和氣四塞，絕域殊俗，靡不慕義。越裳氏重譯獻白雉，黃支自三萬里貢生犀，東夷王度大海奉國珍，匈奴單于順制作，去二名，今西域良願等復舉地為臣妾，昔唐堯橫被四表，亦亡以加之。今謹案已有東海、南海、北海郡，未有西海郡，請受良願等所獻地為西海郡。臣又聞聖王序天文，定地理，因山川民俗以制州界。漢家地廣二帝三王，`服虔曰：「唐虞及周要服之內方七千里，夏殷方三千里，漢地南北萬三千里也。」`凡十三州，州名及界多不應經。堯典十有二州，後定為九州。漢家廓地遼遠，州牧行部，遠者三萬餘里，不可為九。謹以經義正十二州名分界，以應正始。」奏可。又增法五十條，犯者徙之西海。徙者以千萬數，民始怨矣。

泉陵侯劉慶上書言：`師古曰：「王子侯年表『衆陵節侯賢，長沙定王子，本始四年戴侯真定嗣，二十二年薨，黃龍元年頃侯慶嗣。』此則是也。此傳及翟義傳並云泉陵，地理志泉陵屬零陵郡，而表作衆陵，表為誤也。」`「周成王幼少，稱孺子，周公居攝。今帝富於春秋，宜令安漢公行天子事，如周公。」羣臣皆曰：「宜如慶言。」

冬，熒惑入月中。

平帝疾，莽作策，請命於泰畤，戴璧秉圭，願以身代。藏策金縢，置于前殿，敕諸公勿敢言。`師古曰：「詐依周公為武王請命，作金縢也。」`十二月平帝崩，大赦天下。莽徵明禮者宗伯鳳等與定天下吏六百石以上皆服喪三年。奏尊孝成廟曰統宗，孝平廟曰元宗。時元帝世絕，而宣帝曾孫有見王五人，`師古曰：「王之見在者。」`列侯廣戚侯顯等四十八人，莽惡其長大，曰：「兄弟不得相為後。」迺選玄孫中最幼廣戚侯子嬰，年二歲，託以為卜相最吉。

是月，前煇光謝嚻奏武功長孟通浚井得白石，`師古曰：「浚，抒治之也。囂音許驕反。浚音峻。抒音直呂反。」`上圓下方，有丹書著石，`師古曰：「著音直略反。」`文曰「告安漢公莽為皇帝」。符命之起，自此始矣。莽使羣公以白太后，太后曰：「此誣罔天下，不可施行！」太保舜謂太后：「事已如此，無可奈何，沮之力不能止。`師古曰：「沮，壞也，音才汝反。」`又莽非敢有它，但欲稱攝以重其權，填服天下耳。」`師古曰：「填音竹刃反。」`太后聽許，舜等即共令太后下詔曰：「蓋聞天生衆民，不能相治，為之立君以統理之。君年幼稚，必有寄託而居攝焉，然後能奉天施而成地化，羣生茂育。書不云乎？『天工，人其代之。』`師古曰：「虞書咎繇謨之辭也。言人代天理治工事也。」`朕以孝平皇帝幼年，且統國政，幾加元服，委政而屬之。`師古曰：「屬，付也。幾音曰兾。屬音之欲反。」`今短命而崩，嗚呼哀哉！已使有司徵孝宣皇帝玄孫二十三人，差度宜者，`師古曰：「差度謂擇也。度音大各反。」`以嗣孝平皇帝之後。玄孫年在繈褓，不得至德君子，孰能安之？安漢公莽輔政三世，比遭際會，`師古曰：「比，頻也。」`安光漢室，遂同殊風，至于制作，與周公異世同符。今前煇光嚻、武功長通上言丹石之符，朕深思厥意，云『為皇帝』者，乃攝行皇帝之事也。夫有法成易，非聖人者亡法。其令安漢公居攝踐祚，如周公故事，以武功縣為安漢公采地，`師古曰：「采，官也。以官受地，故謂之采。」`名曰漢光邑。具禮儀奏。」

於是羣臣奏言：「太后聖德昭然，深見天意，詔令安漢公居攝。臣聞周成王幼少，周道未成，成王不能共事天地，修文武之烈。`師古曰：「共讀曰恭。烈，業也。」`周公權而居攝，則周道成，王室安；不居攝，則恐周隊失天命。`師古曰：「隊音直類反。」`書曰：『我嗣事子孫，大不克共上下，遏失前人光，在家不知命不易。天應棐諶，乃亡隊命。』`師古曰：「周書君奭之篇也。邵公為保，周公為師，相成王為左右。邵公不悅，周公作君奭以告之。奭，召公名也。尊而呼之，故曰君也。言我恐後嗣子孫大不能恭承天地，絕失先王光大之道，不知受命之難。天所應輔唯在有誠，所以亡失其命也。共音恭。棐音匪。」`說曰：`師古曰：「謂說經義也。」`周公服天子之冕，南面而朝羣臣，發號施令，常稱王命。召公賢人，不知聖人之意，故不說也。`師古曰：「召讀曰邵。說讀曰悅。次下並同。」`禮明堂記曰：『周公朝諸侯於明堂，天子負斧依南面而立。』`師古曰：「依讀曰扆。此下亦同。」`謂『周公踐天子位，六年朝諸侯，制禮作樂，而天下大服』也。召公不說。時武王崩，縗麤未除。`師古曰：「縗音千回反。」`由是言之，周公始攝則居天子之位，非乃六年而踐阼也。書逸嘉禾篇曰：『周公奉鬯立于阼階，延登，贊曰：「假王莅政，勤和天下。」』此周公攝政，贊者所稱。`師古曰：「贊謂祭祝之辭也。」`成王加元服，周公則致政。書曰『朕復子明辟』，`師古曰：「周書洛誥載周公告成王之辭，言我復還明君之政於子也。復音扶目反。」`周公常稱王命，專行不報，故言我復子明君也。臣請安漢公居攝踐祚，服天子韍冕，`師古曰：「此韍亦謂裳韍也。」`背斧依于戶牖之閒，南面朝羣臣，聽政事。車服出入警蹕，民臣稱臣妾，皆如天子之制。郊祀天地，宗祀明堂，共祀宗廟，享祭羣神，贊曰『假皇帝』，`師古曰：「贊謂祭祝之辭也。共音恭。」`民臣謂之『攝皇帝』，自稱曰『予』。平決朝事，常以皇帝之詔稱『制』，以奉順皇天之心，輔翼漢室，保安孝平皇帝之幼嗣，遂寄託之義，隆治平之化。`師古曰：「遂，成也。」`其朝見太皇太后、帝皇后，皆復臣節。自施政敎於其宮家國采，如諸侯禮儀故事。臣昧死請。」太后詔曰：「可。」明年，改元曰居攝。

居攝元年正月，莽祀上帝於南郊，迎春於東郊，行大射禮于明堂，養三老五更，`師古曰：「更音工衡反。」`成禮而去。置柱下五史，秩如御史，聽政事，侍旁記疏言行。

三月己丑，立宣帝玄孫嬰為皇太子，號曰孺子。以王舜為太傅左輔，甄豐為太阿右拂，`師古曰：「拂讀曰弼。」`甄邯為太保後承。又置四少，秩皆二千石。

四月，安衆侯劉崇與相張紹謀曰：`師古曰：「安衆康侯月，長沙定王子，崇即月之玄孫子也，見王子侯表。」`「安漢公莽專制朝政，必危劉氏。天下非之者，乃莫敢先舉，此宗室恥也。吾帥宗族為先，海內必和。」紹等從者百餘人，遂進攻宛，不得入而敗。紹者，張竦之從兄也。竦與崇族父劉嘉詣闕自歸，莽赦弗罪。竦因為嘉作奏曰：

 　　建平、元壽之間，大統幾絕，宗室幾弃。`師古曰：「幾亦音巨依反。」`賴蒙陛下聖德，扶服振救，`師古曰：「陛下謂莽也。服音蒲北反。」`遮扞匡衛，國命復延，宗室明目。臨朝統政，發號施令，動以宗室為始，登用九族為先。竝錄支親，建立王侯，南面之孤，計以百數。收復絕屬，`師古曰：「復音扶目反。」`存亡續廢，得比肩首，復為人者，嬪然成行，`師古曰：「嬪然，多貌也。行，列也。嬪音匹人反。行音下郎反。」`所以藩漢國，輔漢宗也。建辟雍，立明堂，班天法，流聖化，朝羣后，昭文德，宗室諸侯咸益土地。天下喁喁，`師古曰：「喁喁，衆口向上也，音顒。」`引領而歎，頌聲洋洋，滿耳而入。`師古曰：「論語載孔子曰：『師摯之始，關雎之亂，洋洋乎盈耳哉！』故竦引之也。洋音羊，又音翔。」`國家所以服此美，膺此名，饗此福，受此榮者，豈非太皇太后日昃之思，陛下夕惕之念哉！何謂？`師古曰：「先為設問，復陳其事也。」`亂則統其理，危則致其安，禍則引其福，絕則繼其統，幼則代其任，晨夜屑屑，`師古曰：「屑屑猶切切，動作之意也。」`寒暑勤勤，無時休息，孳孳不已者，`師古曰：「孳孳，不怠之意也，音與孜同。」`凡以為天下厚劉氏也。`師古曰：「為音于偽反。」`臣無愚智，民無男女，皆諭至意。`師古曰：「諭，曉也。」`

　　而安衆侯崇乃獨懷悖惑之心，`師古曰：「悖，乖也。」`操畔逆之慮，興兵動衆，欲危宗廟，惡不忍聞，罪不容誅，誠臣子之仇，宗室之讎，國家之賊，天下之害也。是故親屬震落而告其罪，民人潰畔而弃其兵，進不跬步，`師古曰：「半步曰跬，謂一舉足也，音空橤反。」`退伏其殃。百歲之母，孩提之子，`師古曰：「嬰兒始孩，人所提挈，故曰孩提也。孩者，小兒笑也。」`同時斷斬，懸頭竿杪，`師古曰：「杪，末也，音莫小反。」`珠珥在耳，首飾猶存，為計若此，豈不誖哉！`師古曰：「誖，惑也，音布內反。」`

　　臣聞古者畔逆之國，旣以誅討，則豬其宮室以為汙池，納垢濁焉，`李竒曰：「掘其宮以為池，用貯水也。」師古曰：「豬謂畜水汙下也。汙音烏。」`名曰凶虛，`師古曰：「虛讀曰墟。墟，故居也，言凶人所居也。」`雖生菜茹，`師古曰：「所食之菜曰茹，音人庶反。」`而人不食。四牆其社，覆上棧下，示不得通。`師古曰：「棧謂以簀蔽之也。下則棧之，上則覆之，所以隔塞不通陰陽之氣。」`辨社諸侯，`孟康曰：「辨，布也。布崇社國，國各作一，見以為戒也。」師古曰：「辨讀曰班。」`出門見之，著以為戒。`師古曰：「著，明也。」`方今天下聞崇之反也，咸欲騫衣手劔而叱之。其先至者，則拂其頸，`師古曰：「拂，戾也，音佛。」`衝其匈，刃其軀，切其肌；後至者，欲撥其門，仆其牆，`師古曰：「仆，倒也。」`夷其屋，`師古曰：「夷，平也。」`焚其器，應聲滌地，則時成創。`師古曰：「滌地猶言塗地。則時，即時也。創，傷也，音初良反。」`而宗室尤甚，言必切齒焉。何則？以其背畔恩義，而不知重德之所在也。宗室所居或遠，嘉幸得先聞，不勝憤憤之願，願為宗室倡始，`師古曰：「倡音先向反。」`父子兄弟負籠荷鍤，`師古曰：「籠，所以盛土也。鍤，鍫也。」`馳之南陽，豬崇宮室，令如古制。及崇社宜如亳社，以賜諸侯，用永監戒。願下四輔公卿大夫議，以明好惡，視四方。`師古曰：「視讀曰示。」`

於是莽大說。`師古曰：「說讀曰悅。」`公卿曰：「皆宜如嘉言。」莽白太后下詔曰：「惟嘉父子兄弟，雖與崇有屬，不敢阿私，或見萌牙，相率告之，及其禍成，同共讎之，應合古制，忠孝著焉。其以杜衍戶千封嘉為師禮侯，嘉子七人皆賜爵關內侯。」後又封竦為淑德侯。長安為之語曰：「欲求封，過張伯松；`師古曰：「竦之字。」`力戰鬬，不如巧為奏。」莽又封南陽吏民有功者百餘人，汙池劉崇室宅。後謀反者，皆汙池云。

羣臣復白：「劉崇等謀逆者，以莽權輕也。宜尊重以填海內。」`師古曰：「填音竹刃反。」`五月甲辰，太后詔莽朝見太后稱「假皇帝」。

冬十月丙辰朔，日有食之。

十二月，羣臣奏請：「益安漢公宮及家吏，置率更令，廟、廄、厨長丞，中庶子，虎賁以下百餘人，又置衞士三百人。安漢公廬為攝省，府為攝殿，弟為攝宮。」奏可。

莽白太后下詔曰：「故太師光雖前薨，功効已列。太保舜、大司空豐、輕車將軍邯、步兵將軍建皆為誘進單于籌策，又典靈臺、明堂、辟雍、四郊，定制度，開子午道，與宰衡同心說德，`師古曰：「說音悅。次下亦同。」`合意并力，功德茂著。封舜子匡為同心侯，林為說德侯，光孫壽為合意侯，豐孫匡為并力侯。益邯、建各三千戶。

是歲，西羌龐恬、傅幡等`師古曰：「幡音敷元反，其字從巾。」`怨莽奪其地作西海郡，反攻西海太守程永，永奔走。莽誅永，遣護羌校尉竇況擊之。二年春，竇況等擊破西羌。

五月，更造貨：錯刀，一直五千；契刀，一直五百；大錢，一直五十，與五銖錢竝行。民多盜鑄者。禁列侯以下不得挾黃金，輸御府受直，然卒不與直。

九月，東郡太守翟義都試，勒車騎，因發犇命，立嚴鄉侯劉信為天子，`師古曰：「東平煬王之子。」`移檄郡國，言莽「毒殺平帝，攝天子位，欲絕漢室，今共行天罰誅莽。」`師古曰：「共讀作恭。」`郡國疑惑，衆十餘萬。莽惶懼不能食，晝夜抱孺子告禱郊廟，放大誥作策，`師古曰：「放，依也。大誥，周書篇名，周公所作也。放音甫往反。」`遣諫大夫桓譚等班於天下，諭以攝位當反政孺子之意。`師古曰：「諭，曉告之。」`遣王邑、孫建等八將軍擊義，分屯諸關，守阸塞。槐里男子趙明、霍鴻等起兵，以和翟義，`師古曰：「和音胡卧反。」`相與謀曰：「諸將精兵悉東，京師空，可攻長安。」衆稍多，至且十萬人，莽恐，遣將軍王竒、王級將兵拒之。以太保甄邯為大將軍，受鉞高廟，領天下兵，左杖節，右把鉞，屯城外。王舜、甄豐晝夜循行殿中。`師古曰：「行音下更反。」`

十二月，王邑等破翟義於圉。司威陳崇使監軍上書言：`師古曰：「為使而監軍於外。」`「陛下奉天洪範，心合寶龜，`師古曰：「心與龜合也。」`膺受元命，豫知成敗，咸應兆占，是謂配天。配天之主，慮則移氣，言則動物，施則成化。臣崇伏讀詔書下日，竊計其時，聖思始發，`師古曰：「思，慮也。」`而反虜仍破；詔文始書，反虜大敗；制書始下，反虜畢斬，衆將未及齊其鋒芒。臣崇未及盡其愚慮，而事已決矣。」莽大說。`師古曰：「說讀曰悅。」`

三年春，地震。大赦天下。

王邑等還京師，西與王級等合擊明、鴻，皆破滅，語在翟義傳。莽大置酒未央宮白虎殿，勞賜將帥。詔陳崇治校軍功，第其高下。莽乃上奏曰：「明聖之世，國多賢人，故唐虞之時，可比屋而封，至功成事就，則加賞焉。至于夏后塗山之會，執玉帛者萬國，諸侯執玉，附庸執帛。周武王孟津之上，尚有八百諸侯。周公居攝，郊祀后稷以配天，宗祀文王於明堂以配上帝，是以四海之內各以其職來祭，蓋諸侯千八百矣。禮記王制千七百餘國，是以孔子著孝經曰：『不敢遺小國之臣，而況於公侯伯子男乎？故得萬國之歡心以事其先王。』此天子之孝也。秦為亡道，殘滅諸侯以為郡縣，欲擅天下之利，故二世而亡。高皇帝受命除殘，考功施賞，建國數百，後稍衰微，其餘僅存。太皇太后躬統大綱，廣封功德以勸善，興滅繼絕以永世，是以大化流通，旦暮且成。遭羌寇害西海郡，反虜流言東郡，逆賊惑衆西土，忠臣孝子莫不奮怒，所征殄滅，盡備厥辜，天子咸寧。制禮作樂，實考周爵五等，地四等，有明文；`蘇林曰：「爵五等：公、侯、伯、子、男也。地四等：公一等，侯伯二等，子男三等，附庸四等。」`殷爵三等，有其說，無其文。`師古曰：「公一等，侯二等，伯、子、男三等。」`孔子曰：『周監於二代，郁郁乎文哉！吾從周。』`師古曰：「論語載孔子之言也。監，視也。二代，夏、殷也。郁郁，文章貌。」`臣請諸將帥當受爵邑者爵五等，地四等。」奏可。於是封者高為侯伯，次為子男，當賜爵關內侯者更名曰附城，凡數百人。擊西海者以「羌」為號，槐里以「武」為號，翟義以「虜」為號。

羣臣復奏言：「太后脩功錄德，遠者千載，近者當世，或以文封，或以武爵，深淺大小。靡不畢舉。今攝皇帝背依踐祚，宜異於宰國之時，制作雖未畢已，`師古曰：「已，止也。」`宜進二子爵皆為公。春秋『善善及子孫』，『賢者之後，宜有土地』。成王廣封周公庶子六人，皆有茅土。及漢家名相大將蕭、霍之屬，咸及支庶。兄子光，可先封為列侯；諸孫，制度畢已，大司徒、大司空上名，如前詔書。」太后詔曰：「進攝皇帝子襃新侯安為新舉公，賞都侯臨為襃新公，封光為衍功侯。」是時，莽還歸新都國，羣臣復白以封莽孫宗為新都侯。莽旣滅翟義，自謂威德日盛，獲天人助，遂謀即真之事矣。

九月，莽母功顯君死，意不在哀，令太后詔議其服。少阿、羲和劉歆與博士諸儒七十八人皆曰：「居攝之義，所以統立天功，興崇帝道，成就法度，安輯海內也。`師古曰：「輯字與集同。」`昔殷成湯旣沒，而太子蚤夭，其子太甲幼少不明，伊尹放諸桐宮而居攝，以興殷道。周武王旣沒，周道未成，成王幼少，周公屏成王而居攝，以成周道。`師古曰：「屏猶擁也。」`是以殷有翼翼之化，`師古曰：「商頌殷武之詩曰『商邑翼翼，四方之極』，言商邑禮俗翼翼然可則傚，乃四方之中正也。」`周有刑錯之功。`師古曰：「謂成康之世囹圄空虛。」`今太皇太后比遭家之不造，`師古曰：「比，頻也。周頌閔予小子之篇曰『遭家不造』。造，成也。故議者引之。」`委任安漢公宰尹羣僚，衡平天下。`師古曰：「宰，治也。尹，正也。衡，平也，言如稱之衡。」`遭孺子幼少，未能共上下，`師古曰：「共讀曰恭。上下謂天地。」`皇天降瑞，出丹石之符，是以太后則天明命，詔安漢公居攝踐祚，將以成聖漢之業，與唐虞三代比隆也。攝皇帝遂開祕府，會羣儒，制禮作樂，卒定庶官，茂成天功。`師古曰：「茂，美也。」`聖心周悉，卓爾獨見，發得周禮，以明因監，`李竒曰：「殷因於夏禮，周監於二代。」`則天稽古，而損益焉，猶仲尼之聞韶，`師古曰：「孔子至齊郭門之外，遇一嬰兒，挈一壺，相與俱行，其視精，其心正，其行端。孔子謂御曰：『趣驅之，趣驅之，韶樂方作。』孔子至彼而及韶，聞之，三月不知肉味。言天縱多能而識微也，故取喻耳。」`日月之不可階，`師古曰：「論語載子貢敘孔子德云：『他人賢者，丘陵也，猶可踰也。仲尼，日月也，無得而踰焉。』又曰：『夫子之不可及，猶天之不可階而升也。』」`非聖哲之至，孰能若玆！綱紀咸張，成在一匱，`師古曰：「論語云孔子曰：『譬如為山，未成一匱，止吾止也。譬如平地，雖覆一匱，進吾往也。』匱者，織草為器，所以盛土也。言人修行道德，有若為山，雖于平地，始覆一匱之土而作不止，可以得成，故吾欲往觀之。今此議者謂莽修行政化，致於太平，本由一匱也。」`此其所以保佑聖漢，安靖元元之效也。今功顯君薨，禮『庶子為後，為其母緦。』傳曰『與尊者為體，不敢服其私親也。』攝皇帝以聖德承皇天之命，受太后之詔居攝踐祚，奉漢大宗之後，上有天地社稷之重，下有元元萬機之憂，不得顧其私親。故太皇太后建厥元孫，俾侯新都，`師古曰：「建，立也。元，長也。謂立莽孫宗為新都侯也。俾，使也。」`為哀侯後。明攝皇帝與尊者為體，承宗廟之祭，奉共養太皇太后，不得服其私親也。周禮曰『王為諸侯緦縗』，『弁而加環絰』，`師古曰：「於弁上加環絰也。謂之環者，言其輕細如環之形。」`同姓則麻，異姓則葛。攝皇帝當為功顯君緦縗，弁而加麻環絰，如天子弔諸侯服，以應聖制。」莽遂行焉，凡壹弔再會，而令新都侯宗為主，服喪三年云。

司威陳崇奏，衍功侯光私報執金吾竇況，令殺人，況為收繫，致其法。莽大怒，切責光。光母曰：「女自眡孰與長孫、中孫？」`師古曰：「長孫、中孫，莽子宇及獲字也。皆為莽所殺，故云然。中讀曰仲。」`遂母子自殺，及況皆死。初，莽以事母、養嫂、撫兄子為名，及後悖虐，復以示公義焉。`服虔曰：「不舍光罪為公義。」`令光子嘉嗣爵為侯。

莽下書曰：「遏密之義，訖于季冬，`張晏曰：「平帝以元始五年十二月崩，至此再期年也。」師古曰：「虞書：『放勳乃徂，百姓如喪考妣，三載，四海遏密八音。』遏，止也。密，靜也。謂不作樂也。故莽引之。」`正月郊祀，八音當奏。王公卿士，樂凡幾等？五聲八音，條各云何？其與所部儒生各盡精思，悉陳其義。」

是歲廣饒侯劉京、車騎將軍千人扈雲、大保屬臧鴻奏符命。`師古曰：「千人，官名也，屬車騎將軍。扈其姓，雲其名。」`京言齊郡新井，雲言巴郡石牛，鴻言扶風雍石，莽皆迎受。十一月甲子，莽奏太后曰：「陛下至聖，遭家不造，遇漢十二世三七之阸，承天威命，詔臣莽居攝，受孺子之託，任天下之寄。臣莽兢兢業業，懼於不稱。`師古曰：「兢兢，慎也。業業，危也。」`宗室廣饒侯劉京上書言：『七月中，齊郡臨淄縣昌興亭長辛當一暮數夢，曰：「吾，天公使也。天公使我告亭長曰：『攝皇帝當為真。』即不信我，此亭中當有新井。」亭長晨起視亭中，誠有新井，`師古曰：「誠，實也。」`入地且百尺。』十一月壬子，直建冬至，`師古曰：「壬子之日冬至，而其日當建。」`巴郡石牛，戊午，雍石文，皆到于未央宮之前殿。臣與太保安陽侯舜等視，天風起，塵冥，風止，得銅符帛圖於石前，文曰：『天告帝符，獻者封侯。承天命，用神令。』騎都尉崔發等眡說。`師古曰：「眡，古視字也。視其文而說其意也。」`及前孝哀皇帝建平二年六月甲子下詔書，更為太初元將元年，案其本事，甘忠可、夏賀良讖書臧蘭臺。`師古曰：「蘭臺，掌圖籍之所。」`臣莽以為元將元年者，大將居攝改元之文也，於今信矣。尚書康誥『王若曰：「孟侯，朕其弟，小子封。」』`師古曰：「孟，長也。孟侯者，言為諸侯之長也。封者，衞康叔名。」`此周公居攝稱王之文也。春秋隱公不言即位，攝也。此二經周公、孔子所定，蓋為後法。孔子曰：『畏天命，畏大人，畏聖人之言。』`師古曰：「論語載孔子之言也，已解在上。」`臣莽敢不承用！臣請共事神祇宗廟，`師古曰：「共音曰恭。」`奏言太皇太后、孝平皇后，皆稱假皇帝。其號令天下，天下奏言事，毋言『攝』。以居攝三年為初始元年，漏刻以百二十為度，用應天命。臣莽夙夜養育隆就孺子，`師古曰：「隆，長也。成就之使其長大也。」`令與周之成王比德，宣明太皇太后威德於萬方，期於富而敎之。孺子加元服，復子明辟，如周公故事。」奏可。衆庶知其奉符命，指意羣臣博議別奏，以視即真之漸矣。`師古曰：「視讀曰示。」`

期門郎張充等六人謀共劫莽，立楚王。發覺，誅死。

梓潼人哀章學問長安，`師古曰：「梓潼，廣漢之縣也。潼音童。」`素無行，好為大言。見莽居攝，即作銅匱，為兩檢，署其一曰「天帝行璽金匱圖」，其一署曰「赤帝行璽某傳予黃帝金策書」。某者，高皇帝名也。書言王莽為真天子，皇太后如天命。圖書皆書莽大臣八人，又取令名王興、王盛，章因自竄姓名，`師古曰：「竄謂厠著也。」`凡為十一人，皆署官爵，為輔佐。章聞齊井、石牛事下，即日昏時，衣黃衣，持匱至高廟，以付僕射。僕射以聞。戊辰，莽至高廟拜受金匱神嬗。`師古曰：「嬗，古禪字。言有神命，使漢禪位於莽也。」`御王冠，謁太后，還坐未央宮前殿，下書曰：「予以不德，託于皇初祖考黃帝之後，皇始祖考虞帝之苗裔，而太皇太后之末屬。皇天上帝隆顯大佑，成命統序，符契圖文，金匱策書，神明詔告，屬予以天下兆民。`師古曰：「屬，委付也，音之欲反。」`赤帝漢氏高皇帝之靈，承天命，傳國金策之書，予甚祗畏，敢不欽受！以戊辰直定，`師古曰：「於建除之次，其日當定。」`御王冠，即真天子位，定有天下之號曰新。其改正朔，易服色，變犧牲，殊徽幟，異器制。`師古曰：「徽幟，通謂旌旗之屬也。幟音式志反。」`以十二月朔癸酉為建國元年正月之朔，以雞鳴為時。服色配德上黃，犧牲應正用白，使節之旄旛皆純黃，其署曰『新使五威節』，以承皇天上帝威命也。」

* * *

[上卷](098.md) / [漢書目錄](a02.md) / [下卷](099b.md) /			  

    