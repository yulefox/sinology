 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)


##### 漢書
　　 `卷十 ‧ 成帝紀第十`

* * *

孝成皇帝，`荀悅曰：「諱驁，字太孫。驁之字曰俊。」應劭曰：「謚法『安民立政曰成』。」師古曰：「驁音五到反。」`元帝太子也。母曰王皇后，元帝在太子宮生甲觀畫堂，`應劭曰：「甲觀在太子宮甲地，主用乳生也。畫堂畫九子母。」如淳曰：「甲觀，觀名。畫堂，堂名。三輔黃圖云太子宮有甲觀。」師古曰：「甲者，甲乙丙丁之次也。元后傳言見於丙殿，此其例也。而應氏以為在宮之甲地，謬矣。畫堂，但畫飾耳，豈必九子母乎？霍光止畫室中，是則宮殿中通有綵畫之堂室。」`為世嫡皇孫。宣帝愛之，字曰太孫，常置左右。年三歲而宣帝崩，元帝即位，帝為太子。壯好經書，寬博謹慎。初居桂宮，`師古曰：「三輔黃圖桂宮在城中，近北宮，非太子宮。」`上甞急召，太子出龍樓門，`張晏曰：「門樓上有銅龍，若白鶴、飛廉之為名也。」`不敢絕馳道，`應劭曰：「馳道，天子所行道也，若今之中道。」師古曰：「絕，橫度也。」`西至直城門，`晉灼曰：「黃圖西出南頭第二門也。」`得絕乃度，還入作室門。上遟之，問其故，以狀對。上大說，`師古曰：「說讀曰悅。」`乃著令，令太子得絕馳道云。`師古曰：「言云者，此舉著令之文。」`其後幸酒，樂燕樂，`晉灼曰：「幸酒，好酒也。樂燕，沈讌也。」師古曰：「幸酒，晉說是也。樂燕樂者，論語稱孔子云『損者三樂：樂驕樂，樂逸遊，樂燕樂，損矣。』燕樂，燕私之樂也。上樂讀如本字，又音五孝反。下樂音來各反。今流俗本無下樂字，後人不曉輒去之。」`上不以為能。而定陶恭王有材蓺，母傅昭儀又愛幸，上以故常有意欲以恭王為嗣。賴侍中史丹護太子家，輔助有力，上亦以先帝尤愛太子，故得無廢。

竟寧元年五月，元帝崩。六月己未，太子即皇帝位，謁高廟。尊皇太后曰太皇太后，皇后曰皇太后。以元舅侍中衞尉陽平侯王鳳為大司馬大將軍，領尚書事。

乙未，有司言：「乘輿車、牛馬、禽獸皆非禮，不宜以葬。」奏可。

七月，大赦天下。

建始元年春正月乙丑，皇曾祖悼考廟災。`文穎曰：「宣帝父史皇孫廟。」`

立故河間王弟上郡庫令良為王。`如淳曰：「漢官北邊郡庫，官之兵器所藏，故置令。」`

有星孛于營室。

罷上林詔獄。`師古曰：「漢舊儀云上林詔獄主治苑中禽獸宮館事，屬水衡。」`

二月，右將軍長史姚尹等使匈奴還，去塞百餘里，暴風火發，燒殺尹等七人。

賜諸侯王、丞相、將軍、列侯、王太后、公主、王主、`張晏曰：「天子女曰公主，秩比公也。王主，王之女也。」師古曰：「王主則翁主也。王自主婚，故曰王主。」`吏二千石黃金，宗室諸官吏千石以下至二百石及宗室子有屬籍者、三老、孝弟力田、鰥寡孤獨錢帛，各有差，吏民五十戶牛酒。

詔曰：「迺者火災降於祖廟，有星孛于東方，始正而虧，`如淳曰：「言始即帝之正而有彗星之虧也。」`咎孰大焉！`師古曰：「孰有大於此者。孰，誰也。」`書云：『惟先假王正厥事。』`師古曰：「商書高宗肜日載武丁之臣祖己之辭也。假，至也。言先古至道之君遭遇災變，則正其行事，修德以應之。」`羣公孜孜，帥先百寮，輔朕不逮。`師古曰：「孜孜，不怠之意。孜音茲。」`崇寬大，長和睦，凡事恕己，毋行苛刻。`師古曰：「恕者，仁也。恕己之心以度於物。」`其大赦天下，使得自新。」

封舅諸吏光祿大夫關內侯王崇為安成侯。`應劭曰：「百官表諸吏得舉法案劾，職如御史中丞。武帝初置，皆兼官所加，或列侯、將軍、卿大夫為之，無員也。」`賜舅王譚、商、立、根、逢時爵關內侯。

夏四月，黃霧四塞，博問公卿大夫，無有所諱。六月，有青蠅無萬數`師古曰：「言其極多，雖欲以萬數計之而不可得，故云無萬數。」`集未央宮殿中朝者坐。`服虔曰：「公卿以下朝會坐也。」晉灼曰：「內朝臣之朝坐也。」師古曰：「朝臣坐之在宮殿中者也，服說是矣。坐音才卧反。」`

秋，罷上林宮館希御幸者二十五所。

八月，有兩月相承，晨見東方。`服虔曰：「相承，在上下也。」應劭曰：「案京房易傳云『君弱如婦，為陰所乘，則兩月出』。」`

九月戊子，流星光燭地，長四五丈，委曲蛇形，貫紫宮。

十二月，作長安南北郊，罷甘泉、汾陰祠。是日大風，拔甘泉畤中大木十韋以上。`師古曰：「韋與圍同。」`郡國被災什四以上，毋收田租。`師古曰：「什四，謂田畝所收，十損其四。」`

二年春正月，罷雍五畤。辛巳，上始郊祀長安南郊。詔曰：「迺者徙泰畤、后土于南郊、北郊，朕親飭躬，郊祀上帝。`師古曰：「飭，整也，讀與敕同。」`皇天報應，神光並見。三輔長無共張繇役之勞，`師古曰：「共音居用反。張音竹亮反。謂供具張設。他皆類此。」`赦奉郊縣長安、長陵`應劭曰：「天郊在長安城南，地郊在長安城北長陵界中。二縣有奉郊之勤，故一切並赦之。」`及中都官耐罪徒。`師古曰：「中都官，京師諸官府。」`減天下賦錢，筭四十。」`孟康曰：「本筭百二十，今減四十，為八十。」`

閏月，以渭城延陵亭部為初陵。

二月，詔三輔內郡舉賢良方正各一人。`師古曰：「內郡，謂非邊郡。」`

三月，北宮井水溢出。

辛丑，上始祠后土于北郊。

丙午，立皇后許氏。`師古曰：「許嘉女。」`

罷六廄、技巧官。`服虔曰：「倡技巧者也。」師古曰：「謂巧藝之技耳，非倡樂之技也。」`

夏，大旱。

東平王宇有罪，削樊、亢父縣。`師古曰：「樊及亢父，東平之二縣也。亢音抗。父音甫。」`

秋，罷太子博望苑，`文穎曰：「武帝為衞太子作此苑，令受賔客也。」`以賜宗室朝請者。`師古曰：「請音才性反。」`減乘輿廄馬。

三年春三月，赦天下徒。賜孝弟力田爵二級。諸逋租賦所振貸勿收。

秋，關內大水。七月，虒上小女陳持弓聞大水至，走入橫城門，闌入尚方掖門，`服虔曰：「虒音斯。」應劭曰：「虒上，地名，在渭水邊。陳，姓也。持弓，名也。無符籍妄入宮曰闌。掖門者，正門之傍小門也。」如淳曰：「橫音光。三輔黃圖北面西頭第一門。」師古曰：「掖門在兩傍，言如人臂掖也。」`至未央宮鉤盾中。吏民驚上城。九月，詔曰：「迺者郡國被水災，流殺人民，多至千數。京師無故訛言大水至，`師古曰：「訛，偽言。」`吏民驚恐，奔走乘城。`師古曰：「乘，登也。」`殆苛暴深刻之吏未息，元元冤失職者衆。`師古曰：「職，常也。失其常業。」`遣諫大夫林等循行天下。」`師古曰：「行音下更反。」`

冬十二月戊申朔，日有蝕之。夜，地震未央宮殿中。詔曰：「蓋聞天生衆民，不能相治，為之立君以統理之。君道得，則草木昆蟲咸得其所；`師古曰：「昆，衆也。昆蟲，言衆蟲也。又許慎說文云『二虫為䖵，讀與昆同，謂蟲之緫名，兩義並通。而鄭康成以昆蟲為明蟲，失之矣。虫音許尾反。」`人君不德，謫見天地，`師古曰：「言天地見變，所以責之。」`災異婁發，以告不治。`師古曰：「婁，古屢字也。治音丈吏反。」`朕涉道日寡，舉錯不中，`師古曰：「中，當也，音竹仲反。」`乃戊申日蝕地震，朕甚懼焉。公卿其各思朕過失，明白陳之。『女無面從，退有後言。』`師古曰：「虞書益稷之篇云帝曰『予違汝弼，汝無面從，退有後言』。謂我有違道，汝當正之，無得對面則順從唯唯，退後則有謗讟之言也。故此詔引之。」`丞相、御史與將軍、列侯、中二千石及內郡國舉賢良方正能直言極諫之士，詣公車，朕將覽焉。」

越嶲山崩。

四年春，罷中書宦官，`臣瓚曰：「漢初中人有中謁者令。孝武加中謁者令為中書謁者令，置僕射。宣帝時，任中書官弘恭為令，石顯為僕射。元帝即位數年，恭死，顯代為中書令，專權用事。至成帝乃罷其官。」`初置尚書員五人。`師古曰：「漢舊儀云尚書四人為四曹：常侍尚書主丞相御史事，二千石尚書主刺史二千石事，戶曹尚書主庶人上書事，主客尚書主外國事。成帝置五人，有三公曹，主斷獄事。」`

夏四月，雨雪。`師古曰：「雨音于具反。」`

五月，中謁者丞陳臨殺司隷校尉轅豐於殿中。`應劭曰：「豐為長安令，治有能名，擢拜司隷校尉。臨素與豐有怨，見其尊顯，畏為己害，拜訖未出，使人刺殺。」`

秋，桃李實。大水，河決東郡金隄。`師古曰：「金隄者，河隄之名，今在滑州界。」`冬十月，御史大夫尹忠以河決不憂職，自殺。

河平元年春三月，詔曰：「河決東郡，流漂二州，`師古曰：「兖州、豫州之地。」`校尉王延世隄塞輒平，其改元為河平。賜天下吏民爵，各有差。」

夏四月己亥晦，日有蝕之，旣。詔曰：「朕獲保宗廟，戰戰栗栗，未能奉稱。`師古曰：「謂不副先帝之業。」`傳曰：『男敎不修，陽事不得，則日為之蝕。』天著厥異，辜在朕躬。公卿大夫其勉悉心，以輔不逮。`師古曰：「悉，盡也。逮，及也。」`百寮各修其職，惇任仁人，退遠殘賊。`師古曰：「惇，厚也。遠，離也。遠音于萬反。」`陳朕過失，無有所諱。」大赦天下。

六月，罷典屬國并大鴻臚。

秋九月，復太上皇寢廟園。

二年春正月，沛郡鐵官冶鐵飛。語在五行志。

夏六月，封舅譚、商、立、根、逢時皆為列侯。

三年春二月丙戌，犍為地震山崩，`師古曰：「犍音其言反，又其連反。」`雍江水，水逆流。`師古曰：「雍音壅。其下皆同。」`

秋八月乙夘晦，日有蝕之。

光祿大夫劉向校中祕書。`師古曰：「言中以別外。」`謁者陳農使，使求遺書於天下。`師古曰：「言令陳農為使，而使之求遺書也。上使音所吏反，下使讀如本字。」`

四年春正月，匈奴單于來朝。

赦天下徒，賜孝弟力田爵二級，諸逋租賦所振貸勿收。

二月，單于罷歸國。

三月癸丑朔，日有蝕之。

遣光祿大夫博士嘉等十一人，行舉瀕河之郡`師古曰：「巡行而舉其狀也。瀕，水厓也。瀕河，言傍河也。行音下更反。瀕音頻，又音賔。傍音步浪反。」`水所毀傷困乏不能自存者，財振貸。`師古曰：「財與裁同，謂量其等差而振貸之。」`其為水所流壓死，不能自葬，令郡國給槥櫝葬埋。`師古曰：「槥櫝謂小棺。槥音衞。櫝音讀。」`已葬者與錢，人二千。避水它郡國，在所冗食之`文穎曰：「冗，散也。散廩食使生活，不占著戶給役使也。」如淳曰：「散著人間給食之，官償其直也。」師古曰：「文說是也。冗音如勇反。食讀曰飤。」`，謹遇以文理，無令失職。`師古曰：「勿使失其常理。」`舉惇厚有行能直言之士。

壬申，長陵臨涇岸崩，雍涇水。

夏六月庚戌，楚王囂薨。

山陽火生石中，改元為陽朔。

陽朔元年。`應劭曰：「時陰盛陽微，故改元曰陽朔，欲陽之蘇息也。」師古曰：「應說非也。朔，始也。以火生石中，言陽氣之始。」`

春二月丁未晦，日有蝕之。

三月，赦天下徒。

冬，京兆尹王章有罪，下獄死。

二年春，寒。詔曰：「昔在帝堯立羲、和之官，`應劭曰：「尚書堯典曰『乃命羲、和』。羲氏、和氏世掌天地之官。」`命以四時之事，令不失其序。故書云『黎民於蕃時雍』，`應劭曰：「黎，衆也。時，是也。雍，和也。言衆民於是變化，用是太和也。」韋昭曰：「蕃，多也。」師古曰：「此虞書堯典之辭也。今尚書作變，而此紀作蕃，兩說並通。蕃音扶元反。」`明以陰陽為本也。今公卿大夫或不信陰陽，薄而小之，`師古曰：「謂為輕小之事也。」`所奏請多違時政。`李竒曰：「時政，月令也。」`傳以不知，周行天下，`如淳曰：「在位者皆不知陰陽時政，轉轉相因，故令後人遂不知也。」師古曰：「如說非也。言遞相因循，以所不知之事施設敎命，周遍天下。」`而欲望陰陽和調，豈不謬哉！其務順四時月令。」

三月，大赦天下。

夏五月，除吏八百石、五百石秩。`李竒曰：「除八百就六百，除五百就四百。」`

秋，關東大水，流民欲入函谷、天井、壺口、五阮關者，勿苛留。`應劭曰：「天井在上黨高都。壺口在壺關。五阮在代郡。」如淳曰：「阮音近捲反。」師古曰：「苛，細刻也。阮音其遠反。苛音何。」`遣諫大夫博士分行視。`師古曰：「行音下更反。」`

八月甲申，定陶王康薨。

九月，奉使者不稱。`師古曰：「不副上意。」`詔曰：「古之立太學，將以傳先王之業，流化於天下也。儒林之官，四海淵原，宜皆明於古今，溫故知新，通達國體，`師古曰：「溫，厚也，謂厚積於故事也。」`故謂之博士。否則學者無述焉，為下所輕，非所以尊道德也。『工欲善其事，必先利其器。』`師古曰：「論語載孔子之言也，故此詔引焉。」`丞相、御史其與中二千石、二千石雜舉可充博士位者，使卓然可觀。」`師古曰：「卓然，高遠之貌也。」`

是歲，御史大夫張忠卒。`師古曰：「史不記其月，故書之於歲末。其下王駿亦同。」`

三年春三月壬戌，隕石東郡，八。

夏六月，潁川鐵官徒申屠聖等百八十人殺長吏，盜庫兵，自稱將軍，經歷九郡。遣丞相長史、御史中丞逐捕，以軍興從事，皆伏辜。`師古曰：「逐捕之事須有發興，皆依軍法。」`

秋八月丁巳，大司馬大將軍王鳳薨。

四年春正月，詔曰：「夫洪範八政，以食為首，`師古曰：「洪範，尚書篇名，箕子為周武王所說。洪，大也。範，法也。八政一曰食，蓋王政之所先，故以為首。」`斯誠家給刑錯之本也。`師古曰：「言倉廩充盈，則家家自足，人不犯禁，無所用刑也。」`先帝劭農，`蘇林曰：「劭音翹，精異之意也。」晉灼曰：「劭，勸勉也。」師古曰：「晉說是也。其字從力，音時召反。」`薄其租稅，寵其強力，`師古曰：「謂優寵力田之人。」`令與孝弟同科。`師古曰：「謂每同薦舉及加賜也。」`間者，民彌惰怠，鄉本者少，趨末者衆，將何以矯之？`師古曰：「鄉讀曰嚮。矯，正也。」`方東作時，`應劭曰：「東作，耕也。」師古曰：「春位在東，耕者始作，故曰東作。虞書堯典曰『平秩東作』。」`其令二千石勉勸農桑，出入阡陌，致勞來之。`師古曰：「阡陌，田間道也，南北曰阡，東西曰陌，蓋秦時商鞅所開也。勞來，勸勉之意也。勞音郎到反。來音郎代反。」`書不云乎？『服田力嗇，乃亦有秋。』`應劭曰：「農夫服田，厲其膂力，乃有秋收也。」師古曰：「此商書盤庚之辭。」`其勗之哉！」

二月，赦天下。

秋九月壬申，東平王宇薨。

閏月壬戌，御史大夫于永卒。`師古曰：「于定國子。」`

鴻嘉元年春二月，詔曰：「朕承天地，獲保宗廟，明有所蔽，德不能綏，刑罰不中，衆冤失職，趨闕告訴者不絕。是以陰陽錯謬，寒暑失序，`師古曰：「序，次也。」`日月不光，百姓蒙辜，朕甚閔焉。`師古曰：「蒙，被也。」`書不云乎？『即我御事，罔克耆壽，咎在厥躬。』`文穎曰：「此尚書文侯之命篇中辭也。言我周家用事者，無能有耆老賢者，使國之危亡，罪咎在其用事者也。」師古曰：「『咎在厥躬』，平王自謂，故帝引之以自責耳。文氏乃云咎在用事，斯失之矣。」`方春生長時，臨遣諫大夫理等`師古曰：「天子自臨敕而遣。」`舉三輔、三河、弘農冤獄。公卿大夫、部刺史明申敕守相，稱朕意焉。其賜天下民爵一級，女子百戶牛酒，加賜鰥寡孤獨高年帛。逋貸未入者勿收。」

壬午，行幸初陵，赦作徒。`師古曰：「徒人之在陵作役者。」`以新豐戲鄉為昌陵縣，`師古曰：「戲水之鄉也，音許宜反。」`奉初陵，賜百戶牛酒。

上始為微行出。`張晏曰：「於後門出，從期門郎及私奴客十餘人。白衣組幘，單騎出入市里，不復警蹕，若微賤之所為，故曰微行。」`

冬，黃龍見真定。`師古曰：「本趙國東垣縣也，高祖十一年更名真定。」`

二年春，行幸雲陽。

三月，博士行飲酒禮，有雉蜚集于庭，歷階升堂而雊，`師古曰：「蜚，古飛字也。歷階，謂以次而登也。」`後集諸府，又集承明殿。`師古曰：「在未央宮中。」`

詔曰：「古之選賢，傅納以言，明試以功，`師古曰：「傅讀曰敷。敷，陳也。令其陳言而省納之，乃試以事也。」`故官無廢事，下無逸民，`師古曰：「逸，遁也。」`敎化流行，風雨和時，百穀用成，衆庶樂業，咸以康寧。朕承鴻業十有餘年，數遭水旱疾疫之災，黎民婁困於飢寒，`師古曰：「婁，古屢字。」`而望禮義之興，豈不難哉！朕旣無以率道，`師古曰：「道讀曰導。」`帝王之道日以陵夷，`師古曰：「陵，丘陵也。夷，平也。言其頹替若丘陵之漸平也。又曰陵遟亦言如丘陵之逶遟，稍卑下也。他皆類此。」`意迺招賢選士之路鬱滯而不通與，`師古曰：「與讀曰歟。」`將舉者未得其人也？其舉敦厚有行義能直言者，兾聞切言嘉謀，匡朕之不逮。」

夏，徙郡國豪桀貲五百萬以上五千戶于昌陵。賜丞相、御史、將軍、列侯、公主、中二千石冢地、第宅。`師古曰：「並於昌陵賜之。」`

六月，立中山憲王孫雲客為廣德王。

三年夏四月，赦天下。令吏民得買爵，賈級千錢。`師古曰：「賈讀曰價。」`

大旱。

秋八月乙夘，孝景廟闕災。

冬十一月甲寅，皇后許氏廢。

廣漢男子鄭躬等六十餘人攻官寺，篡囚徒，`師古曰：「逆取曰篡。」`盜庫兵，自稱山君。

四年春正月，詔曰：「數敕有司，務行寬大，而禁苛暴，訖今不改。一人有辜，舉宗拘繫，農民失業，怨恨者衆，傷害和氣，水旱為災，關東流冗者衆，`師古曰：「冗，散失其事業也。冗音人勇反。」`青、幽、兾部尤劇，朕甚痛焉。未聞在位有惻然者，孰當助朕憂之！`師古曰：「孰，誰也。」`已遣使者循行郡國。`師古曰：「行音下更反。」`被災害什四以上，民貲不滿三萬，勿出租賦。逋貸未入，皆勿收。流民欲入關，輒籍內。`師古曰：「錄其名籍而內之。」`所之郡國，謹遇以理，`師古曰：「之，往也。」`務有以全活之，思稱朕意。」

秋，勃海、清河河溢，被災者振貸之。

冬，廣漢鄭躬等黨與濅廣，`師古曰：「濅，古浸字。浸，漸也。」`犯歷四縣，衆且萬人。拜河東都尉趙護為廣漢太守，發郡中及蜀郡合三萬人擊之。或相捕斬，除罪。`師古曰：「賊黨相捕斬而來者，赦其本罪。」`旬月平，遷護為執金吾，賜黃金百斤。

永始元年春正月癸丑，太官凌室火。`師古曰：「藏冰之室。」`戊午，戾后園闕火。

夏四月，封倢伃趙氏父臨為成陽侯。五月，封舅曼子侍中騎都尉光祿大夫王莽為新都侯。六月丙寅，立皇后趙氏。`師古曰：「趙飛燕也，即上所謂倢伃趙氏。」`大赦天下。

秋七月，詔曰：「朕執德不固，謀不盡下，`師古曰：「言不博謀於群下。」`過聽將作大匠萬年`師古曰：「過，誤也。萬年，解萬年也。」`言昌陵三年可成。作治五年，中陵、司馬殿門內尚未加功。`如淳曰：「陵中有司馬殿門，如生時制也。」臣瓚曰：「天子之藏壙中無司馬殿門也。此謂陵上寢殿及司馬門也。時皆未作之，故曰尚未加功。」師古曰：「中陵，陵中正寢也。司馬殿門內，瓚說是也。」`天下虛耗，`師古曰：「耗，損也，音呼到反。」`百姓罷勞，`師古曰：「罷讀曰疲。」`客土疏惡，`服虔曰：「取他處土以增高，為客土也。」`終不可成。朕惟其難，怛然傷心。`師古曰：「惟，思也。」`夫『過而不改，是謂過矣。`師古曰：「論語載孔子之言，故詔引之。」`』其罷昌陵，及故陵勿徙吏民，令天下毋有動搖之心。」立城陽孝王子俚為王。`如淳曰：「俚音里。」`

八月丁丑，太皇太后王氏崩。`師古曰：「宣帝王皇后也。」`

二年春正月己丑，大司馬車騎將軍王音薨。

二月癸未夜，星隕如雨。乙酉晦，日有蝕之。詔曰：「乃者，龍見于東萊，日有蝕之。天著變異，以顯朕郵，`師古曰：「郵與尤同，謂過也。」`朕甚懼焉。公卿申敕百寮，深思天誡，有可省減便安百姓者，條奏。所振貸貧民，勿收。」又曰：「關東比歲不登，`師古曰：「比，頻也。」`吏民以義收食貧民、入穀物助縣官振贍者，已賜直，`如淳曰：「賜之爵，復租賦以為直。」師古曰：「此說非也。收食貧人，謂收取而養食之。助縣官振贍，謂出物以助郡縣之官也。已賜直，謂官賜其所費直也。今方更加爵及免賦耳。食讀曰飤。」`其百萬以上，加賜爵右更，`師古曰：「先已為吏，則遷二等。」`欲為吏補三百石，其吏也遷二等。`師古曰：「第十四爵也。更音工行反。」`三十萬以上，賜爵五大夫，`師古曰：「第九爵也。」`吏亦遷二等，民補郎。十萬以上，家無出租賦三歲。萬錢以上，一年。」

冬十一月，行幸雍，祠五畤。

十二月，詔曰：「前將作大匠萬年知昌陵卑下，不可為萬歲居，奏請營作，建置郭邑，妄為巧詐，積土增高，多賦斂繇役，興卒暴之作。`師古曰：「卒讀曰猝，謂急也。」`卒徒蒙辜，死者連屬，`師古曰：「屬音之欲反。」`百姓罷極，天下匱竭。`師古曰：「罷讀曰疲。匱，空也。竭，盡也。」`常侍閎前為大司農中丞，數奏昌陵不可成。`師古曰：「閎，王閎也。」`侍中衞尉長數白宜早止，徙家反故處。`師古曰：「長，淳于長也。」`朕以長言下閎章，`如淳曰：「以衞尉長數白罷，故因下閎請奏罷作之章。」師古曰：「下音胡稼反。」`公卿議者皆合長計。首建至策，閎典主省大費，`師古曰：「司農中丞主錢穀顧庸，故云典主。」`民以康寧。閎前賜爵關內侯，黃金百斤。其賜長爵關內侯，食邑千戶，閎五百戶。萬年佞邪不忠，毒流衆庶，海內怨望，至今不息，雖蒙赦令，不宜居京師。其徙萬年敦煌郡。」

是歲，御史大夫王駿卒。`師古曰：「王吉之子也。」`

三年春正月己夘晦，日有蝕之。詔曰：「天災仍重，朕甚懼焉。`師古曰：「仍，頻也。重音直用反。」`惟民之失職，`師古曰：「失其常業也。」`臨遣大中大夫嘉等循行天下，`師古曰：「行音下更反。」`存問耆老，民所疾苦。其與部刺史舉惇樸遜讓有行義者各一人。」

冬十月庚辰，皇太后詔有司復甘泉泰畤、汾陰后土、雍五畤、陳倉陳寶祠。`師古曰：「陳寶祠在陳倉。」`語在郊祀志。

十一月，尉氏男子樊並等十三人謀反，`師古曰：「尉氏，陳留之縣。」`殺陳留太守，劫略吏民，自稱將軍。徒李譚等五人共格殺並等，皆封為列侯。

十二月，山陽鐵官徒蘇令等二百二十八人攻殺長吏，盜庫兵，自稱將軍，經郡國十九，殺東郡太守、汝南都尉。遣丞相長史、御史中丞持節督趣逐捕。`師古曰：「趣讀曰促。」`汝南太守嚴訢捕斬令等。`師古曰：「訢與欣同。令即蘇令。」`遷訢為大司農，賜黃金百斤。

四年春正月，行幸甘泉，郊泰畤，神光降集紫殿。大赦天下。賜雲陽吏民爵，女子百戶牛酒，鰥寡孤獨高年帛。三月，行幸河東，祠后土，賜吏民如雲陽，行所過無出田租。

夏四月癸未，長樂臨華殿、未央宮東司馬門皆災。`師古曰：「東面之司馬門也。」`

六月甲午，霸陵園門闕災。出杜陵諸未甞御者歸家。詔曰：「迺者，地震京師，火災婁降，`師古曰：「婁，古屢字。」`朕甚懼之。有司其悉心明對厥咎，`師古曰：「悉，盡也。」`朕將親覽焉。」

又曰：「聖王明禮制以序尊卑，異車服以章有德，雖有其財，而無其尊，不得踰制，故民興行，`師古曰：「行音下更反。」`上義而下利。`師古曰：「以義為上，以利為下。」`方今世俗奢僭罔極，`師古曰：「罔，無也。極，中也，一曰止也。」`靡有厭足。公卿列侯親屬近臣，四方所則，`師古曰：「則，法也。」`未聞脩身遵禮，同心憂國者也。或迺奢侈逸豫，務廣第宅，治園池，多畜奴婢，被服綺穀，`師古曰：「被音皮義反。」`設鐘鼓，備女樂，車服嫁娶葬埋過制。吏民慕効，濅以成俗，`師古曰：「濅，漸也。」`而欲望百姓儉節，家給人足，豈不難哉！詩不云乎？『赫赫師尹，民具爾瞻。』`師古曰：「小雅節南山之詩也。赫赫，盛貌也。師尹，尹氏為太師之官也。言居位甚高，備為衆庶所瞻仰。」`其申敕有司，以漸禁之。`師古曰：「謂約束也。」`青綠民所常服，且勿止。`師古曰：「然則禁紅紫之屬。」`列侯近臣，各自省改。`師古曰：「省，視也。視而改之。論語稱曾子曰『吾日三省吾身』。」`司隷校尉察不變者。」

秋七月辛未晦，日有蝕之。

元延元年春正月己亥朔，日有蝕之。

三月，行幸雍，祠五畤。

夏四月丁酉，無雲有雷，聲光耀耀，四面下至地，昬止。赦天下。

秋七月，有星孛于東井。詔曰：「迺者，日蝕星隕，謫見于天，大異重仍。`師古曰：「仍，頻也。重音直用反。」`在位默然，罕有忠言。今孛星見于東井，朕甚懼焉。公卿大夫、博士、議郎其各悉心，惟思變意，明以經對，無有所諱；與內郡國舉方正能直言極諫者各一人，`師古曰：「令公卿與內郡國各舉一人。」`北邊二十二郡舉勇猛知兵法者各一人。」

封蕭相國後喜為酇侯。

冬十二月辛亥，大司馬大將軍王商薨。

是歲，昭儀趙氏害後宮皇子。`師古曰：「趙飛燕之妹。」`

二年春正月，行幸甘泉，郊泰畤。

三月，行幸河東，祠后土。

夏四月，立廣陵孝王子宇為王。

冬，行幸長楊宮，從胡客大校獵。`如淳曰：「合軍聚衆，有幡校擊鼓也。周禮校人掌王田獵之馬，故謂之校獵。」師古曰：「如說非也。此校謂以木自相貫穿為闌校耳。校人職云『六廄成校』，是則以遮闌為義也。校獵者，大為闌校以遮禽獸而獵取也。軍之幡旗雖有校名，本因部校，此無豫也。」`宿萯陽宮，`師古曰：「萯音倍。」`賜從官。

三年春正月丙寅，蜀郡岷山崩，`師古曰：「岷音武巾反。」`雍江三日，江水竭。

二月，封侍中衞尉淳于長為定陵侯。

三月，行幸雍，祠五畤。

四年春正月，行幸甘泉，郊泰畤。

二月，罷司隷校尉官。

三月，行幸河東，祠后土。

甘露降京師，賜長安民牛酒。

綏和元年春正月，大赦天下。

二月癸丑，詔曰：「朕承太祖鴻業，奉宗廟二十五年，德不能綏理宇內，百姓怨恨者衆。不蒙天祐，至今未有繼嗣，天下無所係心。觀于往古近事之戒，禍亂之萌，皆由斯焉。`師古曰：「始生曰萌。」`定陶王欣於朕為子，慈仁孝順，可以承天序，繼祭祀。其立欣為皇太子。封中山王舅諫大夫馮參為宜鄉侯，益中山國三萬戶，以慰其意。`師古曰：「以不得繼統為帝之後，恐其怨恨。」`賜諸侯王、列侯金，天下當為父後者爵，三老、孝弟力田帛，各有差。」

又曰：「蓋聞王者必存二王之後，所以通三統也。`師古曰：「天、地、人是為三統。二王之後並己為三。」`昔成湯受命，列為三代，`師古曰：「夏、殷、周是為三代。」`而祭祀廢絕。考求其後，莫正孔吉。`臣瓚曰：「無若孔吉最正也。」`其封吉為殷紹嘉侯。」三月，進爵為公，及周承休侯皆為公，地各百里。

行幸雍，祠五畤。

夏四月，以大司馬票騎大將軍為大司馬，`文穎曰：「王根也。」`罷將軍官。御史大夫為大司空，封為列侯。益大司馬、大司空奉如丞相。`如淳曰：「律，丞相、大司馬大將軍奉錢月六萬，御史大夫奉月四萬也。」`

秋八月庚戌，中山王興薨。

冬十一月，立楚孝王孫景為定陶王。

定陵侯淳于長大逆不道，下獄死。廷尉孔光使持節賜貴人許氏藥，飲藥死。`師古曰：「即前所廢皇后許氏也。」`

十二月，罷部刺史，更置州牧，秩二千石。

二年春正月，行幸甘泉，郊泰畤。

二月壬子，丞相翟方進薨。

三月，行幸河東，祠后土。

丙戌，帝崩于未央宮。`臣瓚曰：「帝年二十即位，即位二十六年，壽四十五。」師古曰：「即位明年乃改元耳，壽四十六。」`皇太后詔有司復長安南北郊。四月己夘，葬延陵。`臣瓚曰：「自崩至葬凡五十四日。延陵在扶風，去長安六十二里。」`

贊曰：臣之姑充後宮為倢伃，`晉灼曰：「班彪之姑也。」`父子昆弟侍帷幄，數為臣言成帝善修容儀，升車正立，不內顧，不疾言，不親指，`師古曰：「不內顧者，謂儼然端嚴，不迴眄也。不疾言者，為輕肆也。不親指者，為惑下也。此三句者，本論語鄉黨篇述孔子之事，故班氏引之以美成帝。今論語云：『車中不內顧，不疾言，不親指。』內顧者，說者以為前視不過衡軛，旁視不過輢較，與此不同。輢音於綺反。」`臨朝淵嘿，尊嚴若神，可謂穆穆天子之容者矣！`師古曰：「禮記云『天子穆穆，諸侯皇皇，大夫濟濟，士蹌蹌』，故此贊引之。」`博覽古今，容受直辭。公卿稱職，奏議可述。`師古曰：「稱職，克當其任也。可述，言有文采。」`遭世承平，上下和睦。然湛于酒色，`師古曰：「湛讀曰耽。」`趙氏亂內，外家擅朝，言之可為於邑。`師古曰：「於邑，短氣貌，讀如本字。於又音烏。邑又音烏合反。他皆類此。」`建始以來，王氏始執國命，哀、平短祚，莽遂篡位，蓋其威福所由來者漸矣！

* * *

[上卷](009.md) / [漢書目錄](a02.md) / [下卷](011.md) /			  

    