 



#### 二十四史

*   [史記](../a01/a01.md)
*   [漢書](../a02/a02.md)
*   [後漢書](../a03/a03.md)
*   [三國志](../a04/a04.md)
*   [晉書](../a05/a05.md)
*   [宋書](../a06/a06.md)
*   [南齊書](../a07/a07.md)
*   [梁書](../a08/a08.md)
*   [陳書](../a09/a09.md)
*   [魏書](../a10/a10.md)
*   [北齊書](../a11/a11.md)
*   [周書](../a12/a12.md)
*   [隋書](../a13/a13.md)
*   [南史](../a14/a14.md)
*   [北史](../a15/a15.md)
*   [舊唐書](../a16/a16.md)
*   [新唐書](../a17/a17.md)
*   [舊五代史](../a18/a18.md)
*   [新五代史](../a19/a19.md)
*   [宋史](../a20/a20.md)
*   [遼史](../a21/a21.md)
*   [金史](../a22/a22.md)
*   [元史](../a23/a23.md)
*   [明史](../a24/a24.md)		


##### 明史
　　
	`卷一百三十二 ‧ 列傳第二十`

* * *

朱亮祖　周德興　王弼　藍玉`曹震　張翼　張溫　陳桓　朱壽　曹興`　謝成　李新

朱亮祖，六安人。元授義兵元帥。太祖克寧國，禽亮祖，喜其勇悍，賜金幣，仍舊官。居數月，叛歸於元，數與我兵戰，為所獲者六千餘人，遂入宣城據之。太祖方取建康，未暇討也。已，遣徐達等圍之。亮祖突圍戰，常遇春被創而還，諸將莫敢前。太祖親往督戰，獲之，縛以見。問曰：「爾將何如？」對曰：「生則盡力，死則死耳。」太祖壯而釋之。累功授樞密院判。從下南昌、九江，戰鄱陽湖，下武昌，進廣信衞指揮使。李文忠破李伯昇於新城，亮祖乘勝燔其營落數十，獲同僉元帥等六百餘人、軍士三千、馬八百匹，輜重鎧甲無算，伯昇僅以數騎遁。太祖嘉其功，賜賚甚厚。胡深請會兵攻陳友定，亮祖由鉛山進取浦城，克崇安、建陽，功最多。會攻桐廬，圍餘杭，遷浙江行省參政，副李文忠守杭州。帥馬步舟師數萬討方國瑛，下天台，進攻台州。國瑛出走，追至黃巖，降其守將哈兒魯，徇下仙居諸縣。進兵溫州。方明善拒戰，擊敗之，克其城。徇下瑞安，復敗明善於盤嶼，追至楚門。國瑛及明善詣軍降。洪武元年副征南將軍廖永忠由海道取廣東。何真降，悉定其地。進取廣西，克梧州。元尚書普賢帖木兒戰死，遂定鬱林、潯、貴諸郡。與平章楊璟會師攻克靖江，同廖永忠克南寧、象州。廣西平。班師，太子帥百官迎勞龍灣。三年封永嘉侯，食祿千五百石，予世券。四年伐蜀。帝以諸將久無功，命亮祖為征虜右副將軍。濟師至蜀，而明昇已降。徇下未附州縣。師還，以擅殺軍校不預賞。八年同傅友德鎮北平。還，又同李善長督理屯田，巡海道。十二年出鎮廣東。亮祖勇悍善戰而不知學，所為多不法，番禺知縣道同以聞。亮祖誣奏同，同死，事見同傳。帝尋悟，明年九月召亮祖至，與其子府軍衞指揮使暹俱鞭死。御製壙誌，仍以侯禮葬。二十三年追論亮祖胡惟庸黨，次子昱亦坐誅。

周德興，濠人。與太祖同里，少相得。從定滁、和。渡江，累戰皆有功，遷左翼大元帥。從取金華、安慶、高郵，援安豐，征廬州，進指揮使。從討贛州、安福、永新，拔吉安，再進湖廣行省左丞。同楊璟討廣西，攻永州。元平章阿思蘭及周文貴自全州來援。德興再擊敗之，斬朱院判，追奔至全州，遂克之。道州、寧州、藍山皆下。進克武岡州，分兵據險，絕靖江聲援。廣西平，功多。洪武三年封江夏侯，歲祿千五百石，予世券。是歲，慈利土酋覃垕連茅岡諸寨為亂，長沙洞苗俱煽動。太祖命德興為征蠻將軍，帥師討平之。明年伐蜀，副湯和為征西左將軍，克保寧。先是，傅友德已克階、文，而和所帥舟師未進。及保寧下，兩路軍始合。蜀平，論功，帝以和功由德興，賞德興而面責和。且追數征蠻事，謂覃垕之役，楊璟不能克，趙庸中道返，功無與德興比者。復副鄧愈為征南左將軍，帥趙庸、左君弼出南寧，平婪鳳、安田諸州蠻，克泗城州，功復出諸將上。賞倍於大將，命署中立府，行大都督府事。德興功既盛，且恃帝故人，營第宅踰制。有司列其罪，詔特宥之。十三年命理福建軍務，旋召還。明年，五溪蠻亂，德興已老，力請行。帝壯而遣之，賜手書曰：「趙充國圖征西羌，馬援請討交阯，朕常嘉其事，謂今人所難。卿忠勤不怠，何忝前賢，靖亂安民，在此行也。」至五溪，蠻悉散走。會四川水盡源、通塔平諸洞作亂，仍命德興討平之。十八年，楚王楨討思州五開蠻，復以德興為副將軍。德興在楚久，所用皆楚卒，威震蠻中。定武昌等十五衞，歲練軍士四萬四千八百人。決荊州嶽山壩以溉田，歲增官租四千三百石。楚人德之。還鄉，賜黃金二百兩，白金二千兩，文綺百匹。居無何，帝謂德興：「福建功未竟，卿雖老，尚勉為朕行。」德興至閩，按籍僉練，得民兵十萬餘人。相視要害，築城一十六，置巡司四十有五，防海之策始備。逾三年，歸第，復令節制鳳陽留守司，幷訓練屬衞軍士。諸勳臣存者，德興年最高，歲時入朝，賜予不絕。二十五年八月，以其子驥亂宮，幷坐誅死。

王弼，其先定遠人，後徙臨淮。善用雙刀，號雙刀王。初結鄉里，依三臺山樹柵自保。踰年，帥所部來歸。太祖知其才，使備宿衞。破張士誠兵於湖州，取池州石埭，攻婺源州，斬守將鐵木兒不花，拔其城，獲甲三千。擢元帥。下蘭溪、金華、諸暨，援池州，復太平，下龍興、吉安。大戰鄱陽，邀擊陳友諒於涇江口。從平武昌，還克廬州，拔安豐，破襄陽、安陸。取淮東，克舊館，降士誠將朱暹，遂取湖州。遷驍騎右衞親軍指揮使。進圍平江，弼軍盤門。士誠親帥銳士突圍，出西門搏戰，將奔常遇春軍。遇春分兵北濠截其後，而別遣兵與戰。士誠軍殊死鬬，遇春拊弼臂曰：「軍中皆稱爾健將，能為我取此乎？」弼應曰：「諾。」馳騎揮雙刀奮擊，敵小却。遇春帥衆乘之，吳兵大敗，人馬溺死沙盆潭者甚衆。士誠馬逸墮水，幾不救，肩輿入城，自是不敢復出。吳平，賞賚甚厚。從大軍征中原，下山東，略定河南北，遂取元都。克山西，走擴廓。自河中渡河，克陝西，進征察罕腦兒，師還。洪武三年授大都督府僉事，世襲指揮使。十一年副西平侯沐英征西番，降朶甘諸酋及洮州十八族，殺獲甚衆。論功，封定遠侯，食祿二千石。十四年從傅友德征雲南，至大理，土酋段世扼龍尾關。弼以兵由洱水趨上關，與沐英兵夾擊之，拔其城，禽段世，鶴慶、麗江諸郡以次悉平。加祿五百石，予世券。二十年，以副將軍從馮勝北伐，降納哈出。明年復以副將軍從藍玉出塞。深入不見敵，玉欲引還。弼持不可，玉從之。進至捕魚兒海，以弼為前鋒，直薄敵營，走元嗣主脫古思帖木兒，盡獲其輜重，語在玉傳。二十三年奉詔還鄉。二十五年從馮勝、傅友德練軍山西、河南。明年同召還，先後賜死。爵除。弼子六人，女為楚王妃。

藍玉，定遠人。開平王常遇春婦弟也。初隸遇春帳下，臨敵勇敢，所向皆捷。遇春數稱於太祖，由管軍鎮撫積功至大都督府僉事。洪武四年從傅友德伐蜀，克綿州。五年從徐達北征，先出鴈門，敗元兵於亂山，再敗之於土剌河。七年帥兵拔興和，獲其國公帖里密赤等五十九人。十一年同西平侯沐英討西番，禽其酋三副使，斬獲千計。明年，師還，封永昌侯，食祿二千五百石，予世券。十四年，以征南左副將軍從潁川侯傅友德征雲南，禽元平章達里麻於曲靖，梁王走死。滇地悉平，玉功為多。益祿五百石。冊其女為蜀王妃。二十年，以征虜左副將軍從大將軍馮勝征納哈出，次通州。聞元兵有屯慶州者，玉乘大雪，帥輕騎襲破之，殺平章果來，禽其子不蘭溪還。會大軍進至金山，納哈出遣使詣大將軍營納欵，玉往受降。納哈出以數百騎至，玉大喜，飲以酒。納哈出酌酒酬玉，玉解衣衣之，曰：「請服此而飲。」納哈出不肯服，玉亦不飲，爭讓久之。納哈出覆酒於地，顧其下咄咄語，將脫去。鄭國公常茂在坐，直前砍傷之，都督耿忠擁以見勝。其衆驚潰，遣降將觀童諭降之。還至亦迷河，悉降其餘衆。會馮勝有罪，收大將軍印，命玉行總兵官事，尋即軍中拜玉為大將軍，移屯薊州。時順帝孫脫古思帖木兒嗣立，擾塞上。二十一年三月命玉帥師十五萬征之。出大寧，至慶州，諜知元主在捕魚兒海，間道兼程進至百眼井。去海四十里，不見敵，欲引還。定遠侯王弼曰：「吾輩提十餘萬衆，深入漠北，無所得，遽班師，何以復命？」玉曰然。令軍士穴地而爨，毋見烟火，乘夜至海南。敵營尚在海東北八十餘里，玉令弼為前鋒，疾馳薄其營。敵謂我軍乏水草，不能深入，不設備。又大風揚沙，晝晦。軍行，敵無所覺。猝至前，大驚，迎戰，敗之。殺太尉蠻子等，降其衆。元主與太子天保奴數十騎遁去。玉以精騎追之，不及。獲其次子地保奴、妃公主以下百餘人。又追獲吳王朶兒只、代王達里麻及平章以下官屬三千人、男女七萬七千餘人，並寶璽符敕金牌金銀印諸物、馬駝牛羊十五萬餘，焚其甲仗蓄積無算。奏捷京師，帝大喜，賜敕褒勞，比之衞青、李靖。又破哈剌章營，獲人畜六萬。師還，進涼國公。明年命督修四川城池。二十三年，施南、忠建二宣撫司蠻叛，命玉討平之。又平都勻安撫司散毛諸洞，益祿五百石，詔還鄉。二十四年命玉理蘭州、莊浪等七衞兵，以追逃寇祁者孫，遂略西番罕東之地。土酋哈昝等遁去。會建昌指揮使月魯帖木兒叛，詔移兵討之。至則都指揮瞿能等已大破其衆，月魯走柏興州。玉遣百戶毛海誘縛其父子，送京師誅之，而盡降其衆，因請增置屯衞。報可。復請籍民為兵，討朶甘、百夷。詔不許，遂班師。玉長身頳面，饒勇略，有大將才。中山、開平既沒，數總大軍，多立功。太祖遇之厚。寖驕蹇自恣，多蓄莊奴、假子，乘勢暴橫。嘗佔東昌民田，御史按問。玉怒，逐御史。北征還，夜扣喜峯關。關吏不時納，縱兵毀關入。帝聞之不樂。又人言其私元主妃，妃慚，自經死，帝切責玉。初，帝欲封玉梁國公，以過改為涼，仍鐫其過於券。玉猶不悛，侍宴語傲慢，在軍擅黜陟將校，進止自專，帝數譙讓。西征還，命為太子太傅。玉不樂居宋、潁兩公下，曰：「我不堪太師耶！」比奏事多不聽，益怏怏。二十六年二月，錦衣衞指揮蔣瓛告玉謀反，下吏鞫訊。獄辭云：「玉同景川侯曹震、鶴慶侯張翼、舳艫侯朱壽、東莞伯何榮及吏部尚書詹徽、戶部侍郎傅友文等謀為變，將伺帝出耤田舉事。」獄具，族誅之。列侯以下坐黨夷滅者不可勝數。手詔布告天下，條列爰書為逆臣錄。至九月，乃下詔曰：「藍賊為亂，謀泄，族誅者萬五千人。自今胡黨、藍黨概赦不問。」胡謂丞相惟庸也。於是元功宿將相繼盡矣。凡列名逆臣錄者，一公、十三侯、二伯。葉昇前坐事誅，胡玉等諸小侯皆別見。其曹震、張翼、張溫、陳桓、朱壽、曹興六侯，附著左方。

曹震，濠人。從太祖起兵，累官指揮使。洪武十二年，以征西番功封景川侯，祿二千石。從藍玉征雲南，分道取臨安諸路，至威楚，降元平章閻乃馬歹等。雲南平，因請討容美、散毛諸洞蠻及西番朶甘、思曩日諸族。詔不許。又請以貴州、四川二都司所易番馬，分給陝西、河南將士。又言：「四川至建昌驛，道經大渡河，往來者多死瘴癘。詢父老，自眉州峨眉至建昌，有古驛道，平易無瘴毒，已令軍民修治。請以瀘州至建昌驛馬，移置峨眉新驛。」從之。二十一年與靖寧侯葉昇分道討平東川叛蠻，俘獲五千餘人。尋復命理四川軍務，同藍玉覈征南軍士。會永寧宣慰司言，所轄地有百九十灘，其八十餘灘道梗不利。詔震疏治之。震至瀘州按視，有支河通永寧，乃鑿石削崖令深廣，以通漕運。又闢陸路，作驛舍郵亭，駕橋立棧，自茂州，一道至松潘，一道至貴州，以達保寧。先是行人許穆言：「松州地磽瘠，不宜屯種，戍卒三千，糧運不給，請移戍茂州，俾就近屯田。」帝以松州控制西番，不可動。至是運道既通，松潘遂為重鎮，帝嘉其勞。踰年復奏四事。一，請於雲南大寧境就井煑鹽，募商輸粟以贍邊。一，令商入粟雲南建昌，給以重慶、綦江市馬之引。一，請蠲馬湖逋租。一，施州衞軍儲仰給湖廣，泝江險遠，請以重慶粟順流輸之。皆報可。震在蜀久，諸所規畫，並極周詳。蜀人德之。藍玉敗，謂與震及朱壽誘指揮莊成等謀不軌。論逆黨，以震為首，並其子炳誅之。

張翼，臨淮人。父聚，以前翼元帥從平江南、淮東，積功為大同衞指揮同知，致仕。翼隨父軍中，驍勇善戰，以副千戶嗣父職。從征陝西，禽叛寇。擢都指揮僉事，進僉都督府事。從藍玉征雲南，克普定、曲靖，取鶴慶、麗江，勦七百房山寨，擣劍川，擊石門。十七年論功封鶴慶侯，祿二千五百石，予世券。二十六年坐玉黨死。

張溫，不詳何許人。從太祖渡江，授千戶，積功至天策衞指揮僉事。從大軍收中原，克陝西，攻下蘭州守之。元將擴廓偵大將軍南還，自甘肅帥步騎奄至。諸將請固守以待援。溫曰：「彼遠來，未知我虛實，乘暮擊之，可挫其銳。倘彼不退，固守未為晚也。」於是整兵出戰，元兵少却。已而圍城數重，溫斂兵固守，敵攻不能下，乃引去。太祖稱為奇功，擢大都督府僉事。已，又命兼陝西行都督府僉事。當蘭州之受圍也，元兵乘夜梯城而登。千戶郭佑被酒臥，他將巡城者擊退之。圍既解，溫將斬佑，天策衞知事朱有聞爭曰：「當賊犯城時，將軍斬佑以令衆，軍法也。賊既退，始追戮之，無及於事，且有擅殺名。」溫謝曰：「非君不聞是言。」遂杖佑釋之。帝聞而兩善焉，幷賞有聞綺帛。其明年，以參將從傅友德伐蜀，功多。十一年，以副將會王弼等討西羌。明年論功封會寧侯，祿二千石。又明年命往理河南軍務。十四年從傅友德征雲南。二十年秋帥師討納哈出餘衆，從北伐，皆有功。後以居室器用僭上，獲罪，遂坐玉黨死。

陳桓，濠人。從克滁、和。渡江，克集慶先登。從取寧國、金華，戰龍江、彭蠡，收淮東、浙西，平中原。累功授都督僉事。洪武四年從伐蜀。十四年從征雲南，與胡海、郭英帥兵五萬，由永寧趨烏撒。道險隘，自赤河進師，與烏撒諸蠻大戰，敗走之。再破芒部土酋，走元右丞實卜，遂城烏撒，降東川烏蒙諸蠻，進克大理，略定汝寧、靖寧諸州邑。十七年封普定侯，祿二千五百石，予世券。二十年同靖寧侯葉昇征東川，俘獲甚衆。就令總制雲南諸軍。再平九溪洞蠻，立營堡，屯田。還，坐玉黨死。

朱壽，未詳何許人。以萬戶從渡江，下江東郡邑，進總管。收常、婺，克武昌，平蘇、湖，轉戰南北，積功為橫海衞指揮，進都督僉事。與張赫督漕運，有功。洪武二十年封舳艫侯，祿二千石，予世券。坐玉黨死。

曹興，一名興才，未詳何許人。從平武昌，授指揮僉事。取平江，進指揮使。克蘇九疇炭山寨。進都督僉事，兼太原衞指揮。進山西行省參政，領衞事，為晉王相。洪武十一年從沐英討洮州羌，降朶甘酋，禽三副使等。師還，封懷遠侯，世襲指揮使。理軍務山西，從北征有功。後數年，坐玉黨死。同時以黨連坐者，都督則有黃輅、湯泉、馬俊、王誠、聶緯、王銘、許亮、謝熊、汪信、蕭用、楊春、張政、祝哲、陶文、茆鼎凡十餘人，多玉部下偏裨。於是勇力武健之士芟夷略盡，罕有存者。

謝成，濠人。從克滁、和。渡江，定集慶，授總管。克寧國、婺州，進管軍千戶。戰鄱陽，平武昌，下蘇、湖，進指揮僉事。從大軍征中原，克元都，攻慶陽，擣定西，為都督僉事、晉王府相。從沐英征朶甘，降乞失迦，平洮州十八族。洪武十二年封永平侯，祿二千石，世指揮使。二十年同張溫追討納哈出餘衆，召還。二十七年坐事死，沒其田宅。

李新，濠州人。從渡江，數立功。戰龍灣，授管軍副千戶。取江陵，進龍驤衞正千戶。克平江，遷神武衞指揮僉事，調守茶陵衞，屢遷至中軍都督府僉事。十五年，以營孝陵，封崇山侯，歲祿千五百石。二十二年命改建帝王廟於雞鳴山。新有心計，將作官吏視成畫而已。明年遣還鄉，頒賜金帛田宅。時諸勳貴稍僭肆，帝頗嫉之，以黨事緣坐者衆。新首建言，公、侯家人及儀從戶各有常數，餘者宜歸有司。帝是之，悉發鳳陽隸籍為民，命禮部纂稽制錄，嚴公侯奢侈踰越之禁。於是武定侯英還佃戶輸稅，信國公和還儀從戶，曹國公景隆還莊田，皆自新發之。二十六年督有司開胭脂河於溧水，西達大江，東通兩浙，以濟漕運。河成，民甚便之。二十八年以事誅。

贊曰：治天下不可以無法，而草昧之時法尚踈，承平之日法漸密，固事勢使然。論者每致慨於鳥盡弓藏，謂出於英主之猜謀，殊非通達治體之言也。夫當天下大定，勢如磐石之安，指麾萬里，奔走恐後，復何所疑忌而芟薙之不遺餘力哉？亦以介冑之士桀驁難馴，乘其鋒銳，皆能豎尺寸於疆埸，迨身處富貴，志滿氣溢，近之則以驕恣啟危機，遠之則以怨望扞文網。人主不能廢法而曲全之，亦出於不得已，而非以剪除為私計也。亮祖以下諸人既昧明哲保身之幾，又違制節謹度之道，駢首就僇，亦其自取焉爾。

* * *

  [上卷](131.md) / [明史目錄](a24.md) / [下卷](133.md) / 

    